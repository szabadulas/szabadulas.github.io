+++
title = "A tűzzel játszunk"
date = 2023-06-22
+++

Néhány napja áthallatszott hozzám
a tévéből egy hírfoszlány.
Egy nyugdíjas férfi megerőszakolt
egy öt- vagy hatéves kislányt.
Ezt aztán pár napra rá
valaki megemlítette még nekem
egy mondat erejéig.
Jobban nem akart belemenni,
mert csak fölhúzta volna magát.

Nem tudtam fölháborodni a híren.
Sem ítélkezni a férfi fölött.
Képzeletemben egy embert láttam,
akit megkötözött és eltorzított a kéjsóvárság.
Annak hódolt egy életen át,
jó alaposan begyakorolta,
vénségére annak rabja maradt,
és ha Istenhez nem fordul,
az lesz a veszte is.

Magamat láttam.
Én vagyok a pedofil.
Én vagyok az erőszakoló.
Én vagyok a vén kéjenc.
Én, a kéjsóvár én vagyok mindegyik.
Én vagyok minden más is,
ami a kéjvágyból származhat.

Ezért jutott a fülembe a hír kétszer is.
Hogy látom-e ezt,
vagy csak felháborodok,
és hárítok kifelé?
És hogy látom-e a férfi intő példáját?

Mert bizony
fölösleges különbséget tenni
a között a férfi között és köztem.
Az csak az én játszmázásom lenne.
Fölösleges bizonygatni,
hogy a kéjelgés az egy spektrum,
egyik végén teljesen ártalmatlan élvezkedés,
a másik végén meg förtelem,
és van egy határ,
azon innen még elfogadható a dolog,
ám azon túl már nem.

Nincsen ilyen határ,
nincsen ilyen spektrum.
Nincsen ártalmatlan kéjvágy.
A tűzzel játszunk.
Először talán csak magunkat égetjük meg vele.
Később másokat is.
A halálunk után meg… Isten oltalma nélkül alighanem égni fogunk.
