+++
title = "Essünk túl rajta!"
date = 2023-05-25
+++

Megkötözöttségem egyik módja
a címbeli hozzáállás.
Így vagyok sok teendőmmel.
Régtől fogva van ez,
már a gyerekkori kényszerű
eper- és málnaszedésektől fogva.
Valószínűleg régebb óta.

A kényszer eleinte kívülről jött,
szülőktől, óvónőktől, tanároktól.
Aztán belém épült.
*A rabszolgahajcsár bennem van.*

Tehernek, nyűgnek élek meg sok mindent.
Fölsorolni sem tudnám az összeset.
Most úgy tűnik,
alig van olyan dolog,
amellyel nem így vagyok.

Lustaság ez?
Csömör?

Itt van ez a rengeteg
sziszifuszi teendő,
a testi lét megannyi velejárója.
Hiábavalóságok.

Füvet vágok. Visszanő.
Körmöt, szőrt, hajat. Visszanőnek.
Mosok. Mocskos lesz újra.
Takarítok. Kosz lesz újra.
Rendet rakok. Rendetlenség lesz újra.
Kijavítom. Elromlik megint.

Hegyre föl, hegyről le.
Görgetem a sziklát.
Tologatom az anyagot.
Ide-oda.
Turkálom egész életemben.

Kiveszett belőlem a lélek.
Nincsen lelkesedés.
Csak ez a rabszolgahajcsár van.
Gyerünk, csináld meg, essünk túl rajta,
legyünk túl megint a soron következő kellemetlenségen, nyűgön,
aztán akkor hátradőlhetsz egy kicsit.

Pedig lélekben szabad lehetnék
a hiábavalóságban is.
Hol van már [a múlt heti csoda?][1]
Mélyre zuhantam belőle.

[1]: @/isten-josagaba-csoppenve.md

Nem jó ebben a világban lenni.
*Így* nem.
Énben lenni.
Énnek lenni.

Magamtól csak beleesni tudtam.
Kimászni nem tudok belőle.
Istennek, Krisztusnak kell kiemelnie.
Ők elvégzik.
De kitartok-e addig?
