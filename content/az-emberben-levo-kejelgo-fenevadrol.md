+++
title = "Az emberben levő kéjelgő fenevadról"
date = 2023-08-21
+++

Már megint (még mindig) ugyanaz a téma?
Elakadt a lemezjátszó?
Én akadtam el, nem a lemezjátszó.
Ezzel vagyok nagyon megkötözve, sajnos,
így hát erről van mit mondanom.
Csak nem nagyon akaródzik szólnom róla.
(Furcsa, hogy amennyire lapítok mostanában,
annyira sokat beszélnek az általam hallgatott bizonyságtevők
a nemiségről és a paráznaságról…)

[1]: @/a-testisegem-apokalipszise.md "A testiségem apokalipszise"

Először úgy fél év után fogtak el erős kísértések ezen az úton.
[Erről be is számoltam.][1]
Aztán majdnem napra pontosan egy hónappal ezelőtt
újabb hullám következett.
Odáig fokozódott az egész,
hogy az éjszaka közepén *nagyon erősen* felizgulva ébredtem fel.
Egyszer egy perverz álomból,
néhány napra rá pedig álomtalan alvásból.
Az első után Istenhez fohászkodva vissza tudtam aludni baj nélkül,
a második esetben viszont sunyi módon elbuktam.
A kísértések nappal is folytatódtak:
buja képzetek és gondolatok izgattak.

[2]: https://www.youtube.com/post/UgkxpptURmqBfi9kzr_Qoqih-EOGnPXF99xR "Amikor a bukott Ádám belátásra jut"

Körülbelül két hétre rá, éppen kettő héttel ezelőtt,
megértések és szembesülések kezdődtek.
Kettő dolog is hozzájárult ehhez.
Az egyik, hogy azokban a napokban tanúja voltam egy esetnek.
Egy apa és fiai célzásokat tettek a fülem hallatára egy eladónőre.
Amit vásároltak, az *lyukak betöméséhez kell*,
mondta az apa nagy hangon,
és ezen a társaságuk nagyon jól mulatott,
többször emlegetve a lyukakat és a tömködést.
A másik dolog, hogy pontosan aznap került elém (micsoda „véletlen”)
[Dobra Tibornak az a rövid bejegyzése][2],
amelyben a húsra, a test gyönyöreire éhes fenevadról írt.

Ekkor indultak meg igazán a megértések és a szembesülések.
Arról a belátásról már korábban is írhattam,
hogy akiben kéjvágy van,
abban ott van minden aljasság lehetősége is,
amit az ember kéjvágyból elkövethet.
Ám ezúttal, a napok óta tartó kísértések közepette,
meg is érezhettem ebből valamennyit.

*Éreztem, hogy valóban egy fenevad van bennem.*
Ez a fenevad
a szemeivel valósággal felfalja a nő testét,
a hímvesszőjével fel akarja nyársalni a nő húsát,
magáévá akarja tenni őt,
belé akar hatolni,
és el akarja árasztani a magjával,
szinte bele akarja fojtani.
Ez van a mélyben.

Azon az apán és a fiain világosan látszott, hogy ez van bennük.
Lerítt róluk.
Elég ha kinyitják a nagy szájukat,
és már messziről hallatszik a fenevadjuk kiáltása.
Így a nők már rögtön tudhatják,
hogy kifélékkel és mifélékkel állnak szemben.
Veszélyes emberekkel, ragadozókkal,
akik elől jobb nagy ívben kitérniük,
mert semmi jóra nem számíthatnak,
ha magukra maradnak velük.

*A hozzám hasonlók viszont bizonyos értelemben veszélyesebbek.
Mert az én fenevadamon egész idő alatt álarc volt.*
Még magam elől is elrejtettem a fenevadamat.
Korábban elhittem,
hogy én nem vagyok olyan,
mint például az az apa meg a fiai.
Nem, én romantikusnak képzeltem magamat,
és szerelmesnek,
és olyannak, aki gyengéd lett volna az ágyban,
és tett volna róla,
hogy a nőnek is jó legyen.

De ez csak álarc a fenevadon.
A húst kívánó fenevadon.
(Hát nem beszédes,
hogy mindig csak olyan lányba, nőbe voltam szerelmes,
aki tetszett a szemeimnek?
Kisfiúként csak az arcuk, később minden más is.)

A fenevad nem bánja az álarcot.
Könnyebb úgy megkapnia,
amit valójában akar.
Mert ha csak úgy elveszi,
erővel, mert adott alkalommal megteheti,
azért előbb-utóbb utoléri még az emberi törvény is.
De álarcban?
Úgy látszólag büntetlenül élvezkedhet
(emberi törvények szerint).

Azt is megélhettem magamban,
hogy miként csúszhat bele egy ilyen
romantikus, szerelmes valaki akár a nemi erőszakba is.
Mert van olyan *nyomás*,
amely alatt az istentelen ember,
aki ráadásul még önmaga elől is egy fenevadat rejteget,
úgy fog elkövetni egy nagy aljasságot,
hogy utólag még saját maga is megrökönyödik.
*Nem tudom, mi jött rám!
Én nem vagyok ilyen!* – mondaná akkor.

Ilyen nyomás például a következő helyzet.
Háború van.
Az emberünket besorozták.
Hónapok óta nem lát mást, csak rombolást és halált.
A zsigereiben érzi, hogy bármelyik pillanatban elpusztulhat ő is.
És akkor az útjába kerül egy lány.
Szemrevaló teremtés, még a háború mocska sem tudja elfedni ezt.
Úgy adódik, hogy csak ők ketten vannak, nincsen más a közelben.
De a férfink nem fenevad!
Ő a szerelmes fajta!
Hát kedveskedni kezd a lánynak.
Nagyon nyájas vele!
Már bókol is.
Teszi a szépet.
Csavargatja a lány fejét.
Fűzi az agyát.
Dobog a szíve a lányért;
végre valami szépet lát annyi halál és rútság után.
És közben ott dolgozik benne, akár tudja, akár nem,
hogy talán ez az utolsó lehetősége,
hogy ilyen szépség közelében legyen.
Annyira közel van!
Karnyújtásnyira!
De a lány nem akar kötélnek állni.
És akkor a férfinak már a keze is odatéved egy érintés erejéig.
Aztán kettőig.
Aztán egy simogatásig.
De a lány csak ellenkezik.
A férfi akkor már megragadja, és puszilná.
A lány annál jobban ellenkezik, már futna elfele.
„Elszalad az utolsó lehetőségem!” – morog a fenevad a mélyben.
A férfi agyát teljesen elönti a vágy.
Csőlátása lesz.
Átlépte a küszöböt, ahonnét már nincs visszaút.
A lánynak minden ellenkezésétől csak még nagyobb izgalomba jön.
Talán egy nagyon erős ütés vagy rúgás még kizökkentheti.
Talán nem.

A lánynak az lett a veszte,
hogy a férfi még maga sem tudta magáról, mi rejtőzik benne.
Férfiak, mi rejtőzik bennünk?
Vajon hasonlóan tennél te is, mint ahogyan leírtam?
Vagy ilyen helyzetben rögtön mennél erőszakolni nyíltan?
Te nem vagy olyan?
És ha a társaid olyanok?
Akkor mit teszel majd?
Mi van benned?

Azon a nagy hangú apán és fiain meg sem tudtam botránkozni.
Isten érdeme ez, nem az enyém.
Képmutatás lett volna megbotránkoznom.
Azonban Istennek és Krisztusnak hála,
a helyzet tükröt tartott elém.

Nem tudom, mi lesz ezután,
de azóta alábbhagytak a kísértések.
A múltkor a bukásomon keseregve egyszer csak jött egy gondolat.
A lényege: *nem az a legnagyobb baj, ha elbuksz,
hanem az, ha úgy maradsz.*
[És micsoda „véletlen”, ma Iringótól ugyanezt hallom!][3]

[3]: https://www.youtube.com/watch?v=GkjJ4W9xJVU "A sátán nem akkor győz, ha elbukunk, hanem akkor, ha feladjuk!"

* * *

Az *emberben* rejlő fenevadról szól a cím.
A férfiban levőt megláthattam.
A gerendát a szememben.
Jöjjön a szálka a másiknak a szemében.
A nők fenevadja.

Az övék annyiban másként működik,
hogy ők testileg nem annyira alkalmasak a nyers erőszakra.
Az ő fenevadjuk festi magát.
Cicomázza a romlandó húst.
Ezer és millió módon meghamisít mindent azon, amit Isten adott neki.

A nőkben csábítgat, bűbájol, varázsol, igéz, kérkedik, hamiskodik a fenevad.
Fejeket akar elcsavarni,
tekinteteket magára vonzani.
Kínálja a húsát, kelleti, kívántatja.
Magához akar vonzani valakit a sokaságból
(de nem akárkit),
a bűvkörébe vonni,
aztán pedig engedi,
hogy az a valaki a magáévá tegye.
Ha nem is feltétlenül magáért a testi élvezetért,
akkor anyagiakért és szívességekért.

Akik ennél tovább mennek, azok olyanok,
mint a fekete özvegy vagy az imádkozó sáska nősténye.
Jézabelek ők.
A végzet asszonyai.
Ölnek az ölelésükkel, ölnek az ölükkel,
ármánykodnak a bájaikkal.
Esetleg újra meg újra az ölükbe csábítják a férfit,
és a nedveivel együtt az életerejét is kiszívják.

A férfi fenevadját könnyű megkísérteni.
Még nemrég is neheztelés volt bennem a nők iránt ennek kapcsán.
Mert ma boldog-boldogtalan a piacra viszi a húsát,
és ha kiteszem a lábamat a házból,
szinte sehol sem lehet már nyugtom.
Ingerek záporoznak mindenhonnan.
Fordult a kocka: amit korábban szívesen vettem, az most már inkább nyűg.
Ha nem akarok bájakat látni,
akkor is ki vagyok téve nekik,
valósággal bökdösnek.

Egy ideje már ott tart a világ,
hogy a feneküket és a lábuk közét sem takargatják a nők,
hanem kiteszik a kirakatba,
a tízévestől kezdve.
Hiszen a szó szoros értelmében ugyan eltakarják ezeket,
de mégis annyira láthatóvá teszik, mint még soha.
A bőrt elfedik, de az alakot kiemelik.
Igazi ördögi találmányok a testhez simuló ruhák:
fel is van öltözve a nő, meg nincs is.
Úgy öltözik (úgy neki van vetkőzve), mint egy szajha,
közben meg kikéri magának,
ha annak nézik.
Azt akarja, hogy neki szabad legyen minden,
de a férfi az tűrtőztesse magát
(őhelyette is).

A nőkben elszabadult fenevad ez is,
ez a kecske is lakjon jól,
és a káposzta is maradjon meg felfogás.
(Karrier is kell, és család is.
Erős nő vagyok, ugyanakkor a férfiak áldozata is.
Önálló, de azért törvényekkel támogassanak mindenben.
És így tovább.)
Ahogy Ádám egykor Évára hárított,
úgy hárítanak most a nők a bukott férfiakra,
és folyton lázadoznak ellenük.

Pedig elbuktunk mindannyian, férfiak és nők.
Nem vagyunk már ártatlanok.
Isten gyorsan le is fegyverezte a neheztelésemet,
a képmutató önsajnálatomat:
Hiszen azért, hogy a nők kísértenek, azért ők felelnek.
*Azért pedig, hogy kísérthető vagyok, azért meg én.*
