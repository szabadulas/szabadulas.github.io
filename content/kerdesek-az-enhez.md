+++
title = "Kérdések az énhez"
date = 2023-07-12
+++

„A magam ura vagyok.”\
„A saját életem ura vagyok.”\
„Ura vagyok a helyzetnek.”

Ezeket mondod, vagy képzeled.

Ha rák emésztené a testet,
akkor is úrnak éreznéd magadat?
Amikor a fenekedet sem tudod kitörölni,
akkor is úrnak érzed majd magadat?
Amikor a hasad önállósítja magát,
akkor is úrnak érzed magadat?
Amikor fölülni sem bírsz az ágyban,
akkor is úrnak érzed magadat?

Vagy amikor csak fáj valamid,
akkor is úrnak érzed magadat?
Ha a legkisebb bajod van (rendszerint a testnek),
akkor is úrnak érzed magadat?
Ha nem az akaratod szerint mennek a dolgok,
akkor is úrnak érzed magadat?

Ha te úr vagy,
miért nem parancsolod meg csak úgy a bajnak,
hogy távozzon tőled?
Miért rohangálsz fűhöz-fához segítségért,
miért kapkodsz szerek után?
Miért indulatoskodsz,
nyugtalankodsz,
ijedezel és félsz?
Miért máshoz, kívülre fordulsz a bajban?
Miért nem önmagadhoz?

*Nem vagy te ura semminek.*
Úgy vagy te ura bárminek,
mint egy kisgyerek a kocsinak,
amit az apja ölében ülve „vezet”.
A magad érdemének tulajdonítod azt, amit Istentől kapsz.
És amíg ő adja, addig beképzelten ugrálsz.
Csak amikor elvétetik valami,
akkor lepleződsz le.

Úrnak hitvány vagy és pocsék,
emberek szolgájának pedig szánalmas és megvezethető.
Miért nem hallgatsz inkább Istenre?
