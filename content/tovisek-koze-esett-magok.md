+++
title = "Tövisek közé esett magok"
date = 2023-07-31
+++

Örömhírem nincsen semmi,\
csak másmilyen van.\
Istentől nem tudok szólni,\
szólok máshonnan.

Semmi nem ér semmit,
semmi nem használ semmit
ezen a mocsok világon.
Minden csak arra „jó”,
hogy az embernek ne kelljen
önmagával egyedül maradnia.

Vagy te azt hiszed, kibírod magadat?
Akkor maradj meg a fenekeden egy napig.
Próbáld meg.
Csak egy napig!
*Ne csinálj semmit*,
csak ülj a fenekeden
és nézz ki a fejedből!
*Maradj nyugton!*

Ugye, hogy mindened van, csak nyugtod nincsen?
Pár perc után már nyúlnál valami vagy valaki után.
Vagy rád jön a mehetnék.
Vagy az elméd izgágán belezuhan mindenféle
unalomig ismert gondolatba és képzelgésbe.
Aztán ha ezekből mégis kijutsz valahogyan,
akkor inkább álmosan lefordulsz a székről.
*Mindent megteszel, csak hogy ne kelljen egyedül maradnod magaddal*.

De az igazság az,
hogy nem is tudsz másként tenni,
mert szokások rabja vagy.

Kényszeresen menekül az ember önmaga elől,
mert elkülönült énnek lenni
merő gyötrelem.
Menekül mindenhová,
csak Istenhez nem,
mert Istent már rég nem ismerjük,
és kíváncsiak sem vagyunk rá.
Inkább folyton egymás seggében vagyunk (szó szerint is),
inkább egymás seggét nyaljuk (szó szerint is),
inkább esszük, amit kitojik a másik ember
(van, akik szó szerint is).
Beletemetjük magunkat
mindenféle, *bármi*féle cselekvésbe.
Mindegy, hogy a Marsra szállást tervezed,
vagy hegyet mászol,
vagy magadhoz nyúlsz:
Isten nélkül menekülés minden,
amit csinálsz.

Ez az egész világ egy menekülés.
Istentelen rohadékok menekülése.
Olyanoké, mint én.
Lelki nyomorékoké,
akikben elkábult, eltorzult a lélek,
ha ugyan volt bennünk valaha is lélek.
Akkora nyomorékoké,
hogy nem is tudjuk,
hogy azok vagyunk.

Átkozott ez a test,
átkozott az elme,
átkozott az én,
átkozott ez a kába lélek,
átkozott ez az óember,
és átkozott miattam minden ezen a világon.
Szemfényvesztés itt minden.
Káprázat.
Külcsíny belbecs nélkül.
Csábítás.
Bűbáj.
Varázslat.
Csalfaság.
Csalás.
Hamisság.
Átverés.

A szemük fényét vesztetteknek megteszi.
Világtalanok világa.
A külső sötétség.

Azt mondod,
figyeljek Istenre?
És csakis rá?
*Hogyan?!*
Hogyan kell azt csinálni?
Hogyan lehet Istenre figyelni?
Hát Isten választott népe,
az ószövetségi zsidók egy idő után 
nem éppen azért kértek inkább hús-vér királyt maguknak,
mert már ők sem voltak képesek Istenre figyelni?

Akkor hogyan lennék képes rá pont én,
Isten soha nem választott népének pogány fajzata,
örökké acsarkodó (m)agyar,
testek gerjedelméből született testi ember?
Azt sem tudom,
hogy a megértések,
a szembesülések,
az álmok
és az örömök
azért jöttek-e,
mert valamiképpen sikerült Istenre figyelnem.
És ha azért jöttek…
Hát, akkor még nagyobb bajban vagyok,
mert halvány lila gőzöm sincsen,
hogy hogyan figyeltem rá.

Csak azt tudom,
hogy szemem és elmém újra a világhoz ragad,
gondolataim megkísértenek,
lelki örömök már nem érnek,
nyugalmam nincsen,
és mostanra olyan kába lettem,
hogy még az álmaimból is csak töredékek töredékeire emlékszem.
Isten talán leplet borított rám,
látva, hogy nem megy velem semmire.
Halotti leplet.

Semmi értelme így „élnem”.
Pokolra való hitvány voltam és vagyok,
és akármeddig nyújtom ezt az életnek hazudott halált,
ha itt minden azon áll vagy bukik,
hogy képes vagyok-e valamiképpen Istenre figyelni,
akkor már most is nyugodtan agyonsújthat egy villámmal,
rám szakaszthatja a plafont,
megnyithatja alattam a földet,
mert menthetetlen vagyok!
Teljesen mindegy, hogy most megyek a pokolba,
most jutok kárhozatra,
vagy később.
Teljesen fölösleges itt maradnom,
mert balul elsült kísérlet vagyok.
Teljesen fölösleges itt maradnom azért is,
hogy legalább a világi gyönyörökkel jóllakjak,
mert úgyis hiábavalók!
Egye meg őket a rohadás,
ami amúgy is vár rájuk
és erre a mulandó világra!

Nem tudom, mások hogyan figyelnek Istenre,
de nekem nem megy.

Amit nem is tudtam, hogy keresek,
az végül rám talált,
de hiába,
mert én elszúrtam a megtérést is,
mint minden mást!
A hatalmas gyümölcsökből,
amelyeket eleinte több álmomban is láttam,
nem lett semmi.
Talán még odakint is azért gyümölcstelen a kert,
azért nem volt sem meggy, sem cseresznye,
azért nem lesz barack sem,
és azért szaros kukacoké a szilva,
hogy kívül is lássam:
nem teremtem gyümölcsöket.
Megtéréshez méltó gyümölcsöket.

Tövisek közé estek a magok.

A fohászaim is semmit nem érnek.
Rossz szívből jönnek.
Rosszhoz húzó rossz szívből.
Vak szemek sötétségéből,
amelyek csak a sötét világot
és a rothadásra ítélt húst látják.

A tüzet is, ami régen volt bennem, elfecséreltem
viszonzatlan szerelmekre és persze a hús kívánására.
Végül elkezdtem elfojtani az átkozott szerelem tüzét,
hogy ne emésszen föl teljesen,
de persze a húsért még lángoltam tovább.
Ami tűz pedig az igazság iránt égett bennem,
azt hülyén hazugságokra égettem el,
azt gondolván közben, hogy na,
rátaláltam egy kis igazságdarabkára.

Most meg itt vagyok kialudva, elszenesedve
egy világban, amelyért sosem voltam oda,
ahol sosem találtam a helyemet,
ahol sosem éreztem otthon magamat.
Végül nagy sokára ugyan, de állásom lett,
holott mindig rühelltem a munkát,
az „Arbeit macht frei” munkát.
Ezt az értelmetlen sziszifuszi szarakodást,
amit a haladástól és a jövőépítéstől és a jóléttől
és a demokráciától (démonkráciától?)
és a fogyasztástól és a gazdaságtól
és a versenytől
és a technikától és a tudománytól és a civilizációtól
és az összes többi marhaságtól
elvakult önimádó, buzgómócsing vadbarmok istenítenek!

Így jártam én, az istentelen,
aki megalkudtam,
és aki gyáva meg hitetlen vagyok
teljesen Istenre bízni magamat végre.

A Sátán mondja mindezt?
Az ördög szól belőlem?
A kígyó kísért?
Vagy az én hülye agyam?
Mit tudom én!
Mit tudom én,
hogy itt ki kivel van,
és ki kicsoda,
és mi micsoda,
és van-e különbség,
és ha van, mi!
Egy oszladozó vakond jobban lát, mint én.

Egyáltalán mit tudok?
Mit értek?
És mit ér tudni?
Mit ér érteni?
Megfulladok már végre a tudás almájának torkomon akadt csutkájától,
vagy kiköhögöm?

Na, Ádámok! Na, Évák!
Megérte megzabálni az almát?
Kell még?
Jó volt?
Jó még?
Jó tudni?
Jobb, mint Isten békéje, öröme, szeretete?
Jobb, mint Krisztus igazsága?
Jobb gondterheltnek és gondolatokkal terheltnek lenni,
majd nagy okosan meghalni,
mint Isten gondviselése alatt örökké élni?
Tömjük még magunkat?
Bukjunk még?
Űzzük még a hülye játékainkat?
És közben hangosan, röhögve, fontoskodva
pofázzunk még a nagy büdös semmiről,
amiről minden emberi beszéd szól
ezen a miattunk lesüllyedt világon?

Na, András!
Akinek neve férfi(as)t jelent.
Jobb férfinak lenni, mint Isten gyermekének?
Jobb a farkam után menni, mint Krisztus után?
Jobb a test rabságában, mint Isten országában?
Jobb a húst látni az emberen, mint benne a lelket?
Jobb a világi szerelemtől égni, mint az igazság tüzétől?
Én, a gátlásos hősszerelmes!
Akiben *szeretet nincsen*,
és talán nem is volt soha.
Én, aki fiúként a képzeletemben
áldozattá tettem éppen azt, akit állítólag szerettem,
idegen férfiakat pedig gonosztevőkké,
csak azért, hogy hős megmentőnek képzelhessem magamat.
A szeretet ilyet nem tesz.
Én vagyok a gonosztevő, az igazi.
Sunyin tettem a gonoszságot.

Mi legyen?
Hová tartozok?
A világ állítólag nem kell, de azért nem engedem el?!
Isten állítólag kell, de azért nem kapaszkodok belé?!
Ilyen nincs.
Langyosoknak helyük nincs.

Részvétem annak, aki esetleg végigolvasta ezt a nyomorgást.
Bocsáss meg nekem, ha tudsz!
