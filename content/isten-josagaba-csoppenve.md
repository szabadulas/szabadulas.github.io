+++
title = "Isten jóságába csöppenve"
date = 2023-05-17
+++

Tegnap az [Ébreszt-Ő][1] csatornán Erika [egyik felvételében][2]
hallhattam valamit,
ami teljesebbé tette és megerősítette
mindazt a belátást, megértést,
amit az alázatról kaptam eddig.
Erika olyasmit mondott,
hogy Isten megmutatta neki:
boltban dolgozva
egyszerűen az a *dolga*,
hogy *alázattal* kiszolgálja az embereket.

[1]: https://www.youtube.com/@bera30/videos
[2]: https://www.youtube.com/watch?v=vIRI7XxoEok "Így tanít az én Atyám, az én gondviselőm! Bizonyságok"

Ennyi.
Egyszerűen ez a *dolgom* nekem is,
amikor a munkám ezt hozza.
Ha valaki
fölényesen, gorombán viselkedik, akárhogyan,
az én dolgom akkor is az,
hogy zokszó és zúgolódás nélkül
szépen, rendesen kiszolgáljam őt is,
mint bárki mást.
Alázattal.
Ugyanígy kell viselnem
a munka egyéb nehézségeit is.

Atyánk már régóta leckéket ad alázatból.
Csak a közelmúltig nem vettem észre.
Lecke volt, hogy eléggé a végzettségemen alul dolgoztam évekig.
Ez ritkán zavart,
viszont más dolgokon többször elbuktam a munka során.
Felülkerekedett az önérzet.
Volt, hogy az emberek viselkedése miatt,
és volt, hogy a munka nehézségei, körülményei okán
(időjárás, sár, mocsok, sérülések, fájdalmak, fáradtság).
Amikor aztán olyan fizikai munkám lett,
amelynek részeként embereket is ki kell szolgálnom,
akkor tovább folytatódtak a leckék,
és még mindig többször elbuktam.
Az említett okok miatt.
Ürügyek miatt.
Manapság is így van,
bár valamivel ritkábban.

Tegnap este,
ahogyan Erika látszólag egyszerű kijelentésén tűnődtem,
váratlanul elöntött az öröm.
[Az az öröm, amelyről bő egy hónapja írtam][3],
és amely azóta elkerült.
Aztán ahogyan örömmel ismételgettem a szavakat,
„álazattal kiszolgálni az embereket”,
egyszer csak más szavak jöttek a számra:
„jóval fizetni a rosszért is”.

[3]: @/orom-orom-orom.md

Nem tudom, hogyan fejezzem ki.
*Mintha belecsöppentem volna valamennyire Isten jóságába.*
Éreztem és tudtam,
hogy teljességgel lehetséges
jóval fizetni a rosszért.
Abban a jóságban éreztem,
hogy amikor Isten és Krisztus jóvoltából
az emberben nem lesz már
gyűlölet, fölényesség, neheztelés, ítélkezés
meg efféle gyarlóságok,
akkor az ember nem is tud mást tenni,
mint jóval fizetni még a rosszért is.

Olyankor hiába jönne elém bárki
és hozná magával a belső háborúságát,
mert ha bennem nincsen már háborúság,
akkor az övével nem tud bennem háborúságot szítani.
És így én sem tudom viszontszítani az övét.

Aztán olyasféle érzésem támadt,
hogy ez maga a *szeretet*.
Nem az az érzelmes, érzelgős valami ez,
ami alatt szeretetet értünk.
Ebben az állapotban
teljesen biztosnak tűnt,
hogy még csak neheztelni sem tudnék senkire,
mert egyszerűen nem jutna el hozzám az ellenségeskedése.
Éreztem, milyen könnyű lehet ebben az állapotban az ember,
hiszen nem húzzák le az ismerős gyarló, nehéz érzések.
Valahogyan összekapcsolódott minden:
jóság, szeretet,
szelídség, alázat,
gyönyörűséges iga
és könnyű teher…

Tudtam, hogy ez az egész,
amelyből ízelítőt kaptam,
nem jöhet belőlem.
Belőlem, aki annyira mélyre süllyedtem a gyarlóságokban,
olyan hosszú időn át.
Nem az én erőfeszítéseim gyümölcse ez.
Hiszen teljesen váratlanul ért.
És akkor ebben az állapotban megérintett az az érzés,
hogy *Isten valóban él.*
És Krisztus.
És amikor Jézus az ellenségeink szeretetére tanított,
akkor igazat mondott:
ez Isten jóvoltából tényleg lehetséges,
ez nem mesebeszéd.

Eszembe jutott,
hogy ehhez fogható csodálatos dolog, mint a tegnapi,
sosem történt velem
a tévelygéseim hosszú évei alatt.
Akármivel foglalkoztam is,
akármi érdekelt,
akármi után mentem,
akárkit olvastam, hallgattam,
ehhez foghatót semmi és senki nem adott nekem.
Ez csak az Istenhez fordulásom
után adatott meg.
(Ennyit ért minden más. Semennyit.)

Nem lehet szavakba foglalni.
Tudom, hogy senkit nem tudok meggyőzni mindennek a valóságáról.
Engem sem tudott volna senki meggyőzni még tavaly sem.
Legfeljebb ráhagytam volna az illetőre azzal a gondolattal,
hogy jó neki.
Még december óta is úgy voltam vele,
hogy jó, biztosan van ilyesmi,
de én nem ismerem.

Aki megélt már hasonlót,
azt nem kell győzködni.
Aki enélkül is hisz,
azt sem kell (boldogok, akik nem látnak, mégis hisznek).
A többieket pedig lehetetlen meggyőzni.

Ha egy ilyennek megadatott ez a bepillantás, mint én,
akkor hiszem,
hogy idővel megadatik bárkinek (még ennél több is),
aki Krisztust követi,
és vissza kíván térni Istenhez.
Csak tartson ki a keskeny úton.
