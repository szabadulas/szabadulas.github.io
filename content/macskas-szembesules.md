+++
title = "Macskás szembesülés"
date = 2023-09-07
+++

Úgy adódott, hogy a munkahelyemen bekerült két macska az életembe.
Az elsőre nemrég nekem kellett vigyáznom néhány napig.
Amikor aztán a macska
a munkámat is megnehezítve rakoncátlankodott,
akkor kifakadtam:
Istenem, mi közöm van nekem egy macskához,
miért kell foglalkoznom vele?

A második macska még pöttöm.
Egy hídgyűrűben találták, ott sírdogált.
Minap rögtönöztem neki egy hajlékot
a munkahely udvarán.
De a kérdés újra ott volt bennem:
Most meg vele kell foglalkoznom?

Tegnap este aztán eszembe jutott egy eset.
Nem először, de ezúttal könnyek közt.
Régen történt.
Akkori szokásom szerint
elbolyongtam a síneken
egészen egy hozzánk tartozó településrész határáig,
amikor váratlanul közeli nyávogást hallottam.
A hangot követve egy kölyökmacskát találtam a sínek mellett.
Pici volt még.
És vak.
(Vagy nagyon rosszul látott.
De inkább vak lehetett.)
Bizonyára a közeliek rakták ki,
mert nyűg volt nekik, gondoltam.
Se élelem, se víz nem volt nálam,
hogy legalább adtam volna neki valamit.
Felmerült bennem, hogy haza kellene vinnem.

Mégsem tettem meg.
Sorsára hagytam.
Egy pici, vak, védtelen macskát.

> 41\. Akkor szól majd az ő bal keze felől állókhoz is:
> Távozzatok tőlem, ti átkozottak, az örök tűzre,
> a mely az ördögöknek és az ő angyalainak készíttetett.\
> 42\. Mert éheztem, és nem adtatok ennem; szomjúhoztam, és nem adtatok innom;\
> 43\. Jövevény voltam, és nem fogadtatok be engem;
> mezítelen voltam, és nem ruháztatok meg engem;
> beteg és fogoly voltam, és nem látogattatok meg engem.\
> 44\. Akkor ezek is felelnek majd néki, mondván:
> Uram, mikor láttuk, hogy éheztél, vagy szomjúhoztál,
> vagy hogy jövevény, vagy mezítelen, vagy beteg, vagy fogoly voltál,
> és nem szolgáltunk volna néked?\
> 45\. Akkor felel majd nékik, mondván:
> Bizony mondom néktek, a mennyiben nem cselekedtétek meg
> egygyel eme legkisebbek közül, én velem sem cselekedtétek meg.\
> 46\. És ezek elmennek majd az örök gyötrelemre; az igazak pedig az örök életre.
>
> [Máté 25,41–46](http://biblia.biblia.hu/read.php?t=1&b=40&c=25&v=41&vs=41-46#v39)

**Bizony nem cselekedtem irgalmasságot a legkisebbel,
tehát nem cselekedtem meg Krisztussal sem.**
Hát ezért van most dolgom macskákkal.
Úgy látszik, igaz: nincsenek véletlenek,
és az emberrel nem történik igazságtalanság.
Talán csak az ártatlanokkal.
Az meg már rég nem vagyok.

Ez a legkényelmesebb és leggyávább és legrövidlátóbb hozzáállás:
azt gondolni, hogy véletlenek történnek az emberrel,
és igazságtalanságok.
(Egy vakon zakatoló világegyetem ártatlan áldozata vagyok csupán!)
Sokkal kényelmesebb, ugye, mint az a gondolat,
hogy a véletleneknek és igazságtalanságoknak vélt dolgokat
Isten engedi be az életünkbe,
méghozzá *alapos okkal?*

* * *

Sok bűnt követtem el az állatok ellen.
A fiatalkoromban bennem dúló háborúnak
időről időre az állataink is megitták a levét.
Kutyák, tehenek, tyúkok, kacsák.
Egy kakas is, amelyet fél szemére megvakítottam,
amikor dühömben egy kavicsot vágtam feléjük,
hogy visszariasszam őket attól,
hogy a kertbe ugorjanak
egy kerítés közeli halomról.

Pedig nem tehettek semmiről.
Nem tehettek róla,
hogy a természetük szerint viselkedtek.
Nem ők tehettek arról, hogy lelkileg padlón voltam.
Arról sem tehettek,
hogy ilyen állapotban egy idő után
végképp nem akartam állatokat magam körül.
Terhemre voltak.
Ők pedig jámbor szomorúsággal elszenvedtek tőlem mindent.
Én a helyükben már rég fellázadtam volna,
de ők, az állatok, nem lázadtak fel, nem támadtak rám!

Az állatok ellen kirobbanó dühömet és tettlegességemet,
valamint a velük szembeni türelmetlenségemet
hosszú évekkel ezelőtt lecsillapította bennem Isten, Krisztus.
Még nekem is feltűnt a változás.
Akkor még nem tudtam, hogy ő tette.
Most már biztosra veszem.
Ki más, mi más tehette volna?
Ki másban van meg hozzá a hatalom és a szelídség?

* * *

Tegnap leültem a talált macska menedéke mellett.
A jószág óvatosan a közelembe merészkedett.
Először csak szaglászott.
Aztán hagyta megérinteni magát.
Aztán már simogatni.
Aztán már rajtam mászkált.
Amilyen pici, olyan hatalmas bizalom kell ahhoz,
hogy bízzon egy nálánál sokkal nagyobb termetű emberben.
Ádám és Éva sarjában, aki miatt átkozott talán nemcsak a föld,
hanem még a Föld is.

Ahogy ott játszottam a macskával,
mégis valamiféle fájdalom és szomorúság bújkált bennem.
Látom, milyen kicsi állat,
látom, mennyi veszély leselkedik rá az ember építette világban,
látom, mennyire mit sem tud róluk,
és látom, hogy ijedőssége ellenére is
milyen bolondul bele tud menni a veszedelembe.

Mennyivel jobban fájhat Istennek látnia,
hogy az ember milyen vakon,
bolondul vagy éppen eszelősen
megy bele egyik veszedelemből a másikba!
Látnia, ahogy engedetlenek vagyunk.
Látnia, ahogy kísértjük.
És látnia, hogy amikor magunkra idézzük a bajt,
akkor hálátlanul őt vádoljuk, szidjuk.
„<i>Hogyan engedhet meg ilyet Isten?!
Ha van Isten, miféle kegyetlen isten ő?!</i>”

Hogyan… Miféle…
Hát úgy, és olyasféle, hogy
újra meg újra megóv bennünket
önfejűségünk legsúlyosabb következményeitől,
de mi csak azért sem hallgatunk rá,
juszt sem figyelünk rá,
és még csak föl sem fogjuk, mit tesz értünk egész idő alatt.
Mindezek után Isten
előbb-utóbb bánatosan leveszi rólunk óvó kezét,
talán még akkor is csak egy-egy pillanatra,
és hagyja, hogy utolérjenek bennünket az akarásaink
ártalmas következményei.
