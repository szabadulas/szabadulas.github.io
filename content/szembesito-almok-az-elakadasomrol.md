+++
title = "Szembesítő álmok az elakadásomról"
date = 2023-03-18
+++

Tegnapra virradóra három álmomból kettőben figyelmeztetést vélek észrevenni.

<i>Az egyik álom.</i>
Egy járdán mentem napfényes időben.
Jobb oldalon kerítés húzódott,
bal oldalon egy füves partoldal magasodott kicsivel a járda szintje fölé.
Egyszer csak a kerítésre akasztottam a hátizsákomat,
és mentem volna tovább.
Ám pár lépés után egy-két járókelőt megpillantva nyugtalanság fogott el amiatt,
hogy valaki esetleg elviszi a hátizsákomat, benne a kis pénzemmel.
Mivel nem akartam látványosan visszafordulni,
úgy tettem, mintha csak meg akarnék nézni valamit előttem a távolban,
ezért még föl is léptem a partoldalra,
hogy onnan jobban „lássak”.
Aztán visszamentem a hátizsákért, és véget ért az álom.

Azt hiszem, a járda a keskeny utat jelenti.
Elindultam ugyan rajta, de a pénzt és egyéb világi dolgaimat (hátizsák)
nem engedtem el egészen. Még visszatartanak.
Álmomban a hozzájuk való visszatérés leplezése
átlátszó volt önmagam előtt.
Kit akarok becsapni?

* * *

<i>A másik álom.</i>
Egy szállodában (kastélyszállóban?) voltunk sokan.
Egy nő(?) odalépett hozzám, és mondott valamit néhány mondatban,
amiből csak annyi maradt meg,
hogy lényegében kettő szobát (lakosztályt?) kért tőlem.
Aztán kiment néhány pillanatra, én meg az emberekre nézve értetlenül
azt kérdeztem, hogy miért nekem mondta ezt
(miért tőlem kért szállást, hiszen nem ott dolgoztam).
Amikor visszajött, kérdőn egy női alkalmazottra néztem,
aki bólintva jelezte, hogy ő majd tisztázza és elintézi a dolgot.
Itt vége lett az álomnak.

A *tőlem* kért *kettő* szobáról
valahogy az jutott eszembe,
amikor Jézus azt mondta,
Istennel együtt lakoznak az embernél.
Ma reggel előkerestem, [János 14,23][]:
„Felele Jézus és monda néki:
Ha valaki szeret engem,
megtartja az én beszédemet:
és az én Atyám szereti azt,
és ahhoz megyünk, és annál lakozunk.”

Ebből az áll össze,
hogy nem engedtem be nálam lakni Jézust és Istent.
Az álombeli sokaság előtti hárításomról, értetlenkedésemről
csak ma reggel kezdtem sejteni,
hogy a való életbeli hallgatásomra utal.
Hát én nem is a szállóban dolgozom,
vagyis nem cselekszem meg Isten akaratát,
nem tartom meg Jézus beszédét.
Hiába van ez a honlap,
olyan, mintha nem is volna a világháló rengetegében
(nem szóltam róla senkinek).
A környezetemben is csak hallgatok tovább.

* * *

Ezek a szembesítések nekem szólnak,
de mindenkire érvényesek, akik úgy vannak, mint én.
Nem elég Krisztushoz fordulni.
Meg is kell tartani a tanítását.
És sehol nem tanította azt,
hogy hallgassunk róla és Istenről,
és arról, amit tőle kapunk.
Ha szólunk, persze nem téríteni kell,
hanem továbbadni a kapott szót,
hátha akad még, aki megmenekülhet.

Iszonyatosan nehezemre esik megszólalni. 

* * *

Akkor már álljon itt a harmadik álmom is,
ami sorrendben az első volt.
Nem tudom mit jelent,
vagy hogy van-e jelentősége egyáltalán.
Egy magas épület erkélyén vagy kilátóján voltunk többen is.
Gyönyörű időben messzire el lehetett látni.
Néztem körbe-körbe a tájat, a láthatárt,
és annyira szerettem volna még messzebbre látni,
hogy a jobb lábamat fönt támasztottam valahol a mélység fölött.
Néha lenéztem, és ilyenkor félelem fogott el
az alattam tátongó mélység miatt.

[János 14,23]: https://mek.oszk.hu/00100/00161/html/uj/jan/chap014.html#para_23
