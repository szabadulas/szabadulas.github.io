+++
title = "Isten vagy a világ?"
date = 2023-03-29
+++

[1]: @/folyok-vissza-a-hiabavalosagba.md "Folyok vissza a hiábavalóságba"
[2]: @/kinek-a-kezeben.md "Kinek a kezében?"

A múlt heti hiányérzet
és a hét végi mélypont után
vasárnap este [\[1\]][1] [\[2\]][2] és főleg hétfőn reggel
valósággal megindultak a megértések, meglátások.
De már röviddel később is,
miután kizuhantam abból az állapotból,
csak a töredékükre voltam képes emlékezni.
Ráadásul felidézve őket
egyszerűen hiányzik belőlük az az élet, elevenség,
amely ott volt bennük,
amikor jöttek,
átfolytak rajtam.

Isten megmutatta, ad ő megértéseket…
De mit használnak,
ha észben sem tudom tartani őket?
És mi haszna észben tartanom,
ha csak halott elvontságok,
üres érdekességek maradnak az emlékezetemben,
és nem válnak eleven szembesülésekké?

Ezekben a napokban
megmutatkozott Jézus szavának igaza,
amikor arról beszélt:
„<i>Senki sem szolgálhat két úrnak.
Mert vagy az egyiket gyűlöli és a másikat szereti;
vagy az egyikhez ragaszkodik és a másikat megveti.
Nem szolgálhattok Istennek és a Mammonnak.</i>”
([Máté 6,24](https://mek.oszk.hu/00100/00161/html/uj/mat/chap006.html#para_24))
A világhoz ragaszkodom,
a világra tapad a figyelmem,
Istennek nem jut belőle.
A világra figyelés elvakít.
Elzár Istentől.
Ráadásul a világhoz szokott figyelmemnek
nem is akaródzik máshová mennie.
Óriási tehetetlensége van.

Abból az állapotból (lélekjelenlétből?),
amikor megértések jönnek,
szembesüléseket kapok,
lelki öröm ér,
esetleg megindulnak a felszabadító könnyek,
kizökkennem könnyű.
Visszazökkennem lehetetlen.
Alighanem Isten zökkent vissza,
amikor időnként kicsit fogékonyabb vagyok.
December végén és január elején
azért is lehettek élénkebbek és felidézhetőbbek az álmaim
– és egyáltalán, gyakoribb az a különös állapot –,
mert akkor kevesebbet figyeltem a világra.
Alkalmam volt rengeteget egyedül lenni,
és kívántam is az egyedüllétet.
Egyre távolibbnak tűntek az emberek,
a munka,
és a világ is.

A két úrnak szolgálásról szóló tanításhoz
valahogyan hozzákapcsolódott bennem az,
amikor Jézus az első parancsolatról beszél:
„<i>Szeressed azért az Urat,
a te Istenedet teljes szívedből,
teljes lelkedből,
és teljes elmédből és teljes erődből.</i>”
([Márk 12,30](https://mek.oszk.hu/00100/00161/html/uj/mark/chap012.html#para_30))
Szeresd Istent, azaz Istenre figyelj,
Istennek szenteljed a figyelmedet,
méghozzá egészen, maradékok nélkül,
mert még a maradékok is le fognak rántani a világba,
vissza a bukott állapotba,
vissza az énbe.
