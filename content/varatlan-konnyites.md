+++
title = "Váratlan könnyítés"
date = 2023-06-21
+++

[1]: @/en-szamar.md

Úgy néz ki, hogy elvétetett tőlem
annak a terhes munkának, a kaszálásnak, a zöme,
amelyre [négy napja utaltam][1].
Csak remélni tudom,
hogy végső soron Isten akaratából és kegyelméből,
nem pedig az én szívem kívánságára.
Mert ha életem végéig kellene ilyen munkát végeznem,
vezeklésképpen,
még az is kegyelem volna.
Ugyanis érdemeim szerint már a pokolban kellene égnem.
(Ehhez képest még bocsánatot is kért tőlem a főnököm,
amiért ilyen, és ennyi, munkát végeztetett velem.
Nem tudtam neki elmondani,
hogy nem kell bocsánatot kérnie.
Érzésem szerint azzal nem vétett ellenem.
Ha valaki vétett ellenem,
az én magam voltam.)

Enyhén szólva nem szívlelem a kaszálást,
de négy napja éppen ezt felhasználva értette meg velem Isten,
hogy miért nem lázadozhatok
(még úgy sem, hogy egyszerűen elmenekülök).

Mentem hát az elmúlt két napban,
és tettem a dolgomat.
Ma reggel korábban indultam,
még vettem elemózsiát is,
arra készülve,
hogy esetleg haza sem ugrok ebédelni,
hanem nekidurálom magamat,
és akkor valamikor a hőség tetőpontján talán el is végzek.
Ehelyett a könnyítés váratlan híre fogadott.
Éppen most, a napokban,
amikor újra
– csak most már a korábbi megértéssel megerősítve –
azt mondhattam magamnak,
hogy Isten majd elveszi tőlem ezt a nehézséget,
amikor neki kedves.
Vagy nem veszi el, ha neki úgy kedves.

Dicsőség és hála neki!

Csak az nyugtalanít,
hogy esetleg én tehetek róla.
A négy nappal ezelőtt leírtakkal.
Vagy azzal, hogy néha megjegyeztem,
hogy nem szeretek kaszálni.
Nyugodtan, indulatok nélkül tettem,
de talán még ez is hiba volt:
talán még hangot sem kellett volna adnom neki.
Isten tudja, esetleg azzal is hozzájárulhattam,
hogy időnként elszállt az agyam,
amikor egy-egy kellemetlenség történt:
Nekem verődött egy kő vagy fadarab,
bevertem a fejemet egy fa alatt,
fölcsavart a damilfej egy drótot,
dobott egyet a gépen egy vakondtúrás,
letépte a damilt egy vas,
a szemembe vágódott valami
a védőszemüveg széle alatt.
Ilyesmik.

Istenem,
csak ne az én kívánságom miatt legyen ez az egész!
Legyen meg a te akaratod!

* * *

Miért osztom meg ezt?
Nem tudom.
Semmiség ez másnak,
ezt mondja az elmém.
Hallgass, ezt mondja.

Pedig (nem is olyan) régen de nagy szám tudott lenni!
Könnyen bántásra nyitottam.
Most meg hallgassak a jóról?
Mert kicsi
az elme szerint?

Jól jött a hír.
Később még a könnyem is kicsordult
a gondolatra,
hogy talán Isten kegyelme ez.
Végre újra megjelent valami élet.
Egy kis hála.
Hálácska.
Könnyezni sokkal jobb,
mint abban a nyomorult, megkeményedett állapotban lenni,
ami az énnek a szokványos állapota.
Az embernek a szokványos ébrenléti állapota.
Amikor nincsen sem megértés,
sem szembesülés,
sem lelki öröm,
sem hála,
de még megbánás sem.
Ma legalább volt valami.
