+++
title = "Mit tesztek a gyermekekkel?!"
date = 2023-04-26
+++

{% epigraph(source="Máté 18,6-7") %}
A ki pedig megbotránkoztat egyet e kicsinyek közül, a kik én bennem
hisznek, jobb annak, hogy malomkövet kössenek a nyakára, és a tenger
mélységébe vessék.
Jaj a világnak a botránkozások miatt! Mert szükség, hogy
botránkozások essenek; de jaj annak az embernek, a ki által a
botránkozás esik.
{% end %}

Mit tesztek, tanárok, óvónők,
mit tesztek a rátok bízott gyermekekkel?

Nézzetek a szemeikbe:
Van-e bennük csillogás?
Volt-e, amikor először elétek kerültek?
Lesz-e, amire végeztek velük?
Figyeljétek: nem a szemetek láttára hunynak ki a fények?

Mit tesztek velük?
Lehetnek-e olyanok nálatok,
amilyennek a Teremtő szánta őket?
Csinálhatják-e azt,
amire a Teremtő indítja őket?
Fejlődhetnek-e úgy,
ahogyan a Teremtőnek kedves?

Vagy ti jobban tudjátok?

Tényleg szeretitek a gyerekeket?
A gyerekeiteket, ahogyan mondjátok néhányan.
Nem a ti gyermekeitek.
Istenéi.
Ti pedig idősebb testvéreik vagytok.

Gyönyörködtök-e fiatal testvéreitekben,
amikor először hozzátok kerülnek?
Nézitek-e, melyikük tekintete kérdi: jé, hová kerültem?
Kié kérdi: hűha, hová kerültem?

Mennyi idő, amíg a jé és a hűha jajra vált?
Hányan sírják, hogy anya, ne hagyj itt?
Hányan sírják, hogy anya, nem akarok visszamenni?
Hányan ülnek aztán éveken át csöndes elkeseredésben?
Hányan ülnek összeszorult gyomorral?
Hányan sorvadoznak a feszültség kosztján?
Hányan ülnek máshová vágyakozva?
Hányan ülnek unatkozva?

Vajon hányan lennének az óráitokon,
ha nem ültetnék nektek oda őket megkötözve?
És hányan maradnának ott?
És meddig?

Mi ez a vég nélküli kötelezés nálatok?
Miért csináltattok velük
mindent kényszerből,
még azt is,
amit valaha szabadon és örömmel tettek?
Miért utáltatjátok meg velük azt is?

Mit műveltek velük?
Fejlesztitek őket?
Pedagógiai módszereket
kísérleteztek ki rajtuk?
Foglalkoztatjátok őket?
Lekötitek minden idejüket?
A világra terelitek minden figyelmüket?
Rendszerre szoktatjátok őket?
Tömitek őket a tudás fájáról már idejekorán?
Osztályokra bontjátok, osztályozzátok,
méricskélitek, vizsgáztatjátok őket?
Fogaskerekekké alakítjátok őket a gépezetben,
nemzeti alapszabvány után?

Mit műveltek velük?
Egyre többüket bélyegzitek sérültnek,
vagy tényleg többen vannak a sérültek az utóbbi években?
És miért vannak nálatok akkora nyomás alatt a felsőoktatásban,
hogy nem kevesen skizofrének lesznek?
Tényleg az elméjük szenved hasadásos zavart,
vagy a lelkük roppan meg az éveken át fokozódó nyomástól?

Miért betegszenek meg testestől, lelkestől a kezeitek között,
akik rátok lettek bízva?
Rosszul tűrik a fogaskerekesítést?

Vagy tagadjátok,
hogy bármi közötök lenne a megbetegedésükhöz?
Hát nem a kezeitek között vannak legkésőbb úgy három éves koruktól
legalább tizenhat éves korukig?
Vagy nem ti követeltek több megbecsülést,
mondván, hogy a kezetekben van a nemzet jövője?
A jövő nemzedék, ugye?
A gyerekek. Ők vannak a kezeitekben.
Nem valami elvont nemzet, elvont jövő.

Hát akkor?
Talán csupa hozott anyagból dolgoztok?
De csak amikor bukásról
meg sérülésekről van szó?
Amikor sikerről,
akkor kiáltok melléjük büszkén.
Felkészítő tanára X. Y.
Gyógypedagógusa X. Y.
Hol az elbuktató tanára?
Hol a kórpedagógusa?

Miért teszitek mindezt fiatal testvéreitekkel?
Hát hogy fölkészítsétek őket az életre, ugye?
A nagybetűsre, ugye?
Amire titeket is fölkészítettek, nem?

Mi ez a nagybetűs élet?

Nézzetek körül…
Hogyan élünk?

Halott dolgok körül forog az egész életünk.
Egy életen át beleöldössük magunkat
a halott dolgokba:
azzal vagyunk elfoglalva,
hogy hogyan agyaljuk ki őket,
hogyan állítsuk elő,
hogyan pénzeljük,
hogyan juttassuk el mindenhová,
hogyan mutogassuk,
hogyan adjuk-vegyük,
hogyan cserélgessük,
hogyan javítgassuk,
hogyan védelmezzük,
hogyan halmozzuk fel,
hogyan hagyjuk örökségül,
és hogy miként tanítsuk a gyerekeket is
minderre minél ügyesebben.

A halott dolgok világának
gondterhelt gondviselői vagyunk.
Nem kell nekünk Gondviselő,
majd mi megoldunk mindent magunk, ugye?

Folytatjuk Ádám és Éva bukását.
A *halálba* és a *hazugságokba*.
Mondjátok ki azt a közös szókezdő szótagot,
ejtsétek hosszan: *hhhaaa!*
Érzitek a halál leheletét?

Tanárok, tanárok,
a saját nevetek árul el benneteket.
*Pedagógus*,
hát nem így neveztettek,
és nem pedagógusnapot tartotok, tartattok,
és nem pedagógiáról beszéltek?
Vajon nem saját magatok ismeritek be,
hogy *gyerekkísérők* vagytok?
De hová kíséritek a gyerekeket?
Hát nem ahhoz,
aki előírja, mit tanítsatok?
És mikor?
És meddig?
És hogyan?

(Hogyan?
Álarcban fuldokolva,
kísérleti kotyvalékoktól betegen,
az úgynevezett oltatlanokat megbélyegezve.)

Kihez kíséritek hát a fiatal testvéreiteket?
Nem az *uratokhoz*?
Nem gyerekkísérő *szolgák* vagytok hát?
*Ki* az uratok, tudjátok-e?
Akarjátok tudni egyáltalán?
Meritek tudni?

El bírjátok viselni a fölismerést?
A lelepleződést?
A szembesülést?
Meddig menekülhettek még előle?
Meddig menthet benneteket az,
hogy nem tudjátok, mit cselekszetek
a gyerekekkel és saját magatokkal?

Minden rendben van veletek?
Nem nyugtalanít valami?
Nem furdal?
Az igazak álmát alusszátok éjszakánként?

Miért olyan szigorú az arcotok a gyerekek körül?
Miért olyan komoly?
Miért olyan feszült?
Mik azok a ráncok a homlokotokon?
Miért ordibáltok dagadó erekkel a halántékotokon?
Miért fogy annyi kávé és cigaretta?
Hová lett a pályátok eleji mosolyotok, derűtök, bizakodásotok?
Mitől égtek ki?
Azt csináljátok, amit elképzeltetek?
Abba csöppentetek bele?

Miért akartok magatoknak több megbecsülést
(és pénzt)?
Csak nem az emberek áldását kéritek ezzel arra,
amit a fiatal testvéreitekkel tesztek,
azzal nyugtatván magatokat,
hogy amire sokan bólintanak rá,
az jó?
Az jó, amire Isten bólint rá.

Fölháborítanak ezek a sorok?

Fölháborítanak, vagy inkább megrémítenek?
Ha utóbbi, akkor van még esély.
Van még esély, hogy rémületetekben
Istenhez forduljatok,
Krisztust kövessétek.
Van még remény,
hogy megmenekül a lelketek.

* * *

(Isten bocsássa meg nekem,
ha a sajátom volt az az indulat és fájdalom,
amelyekben nyolc napja
ezeknél sokkal keményebb
sorok születtek.
És bocsásson meg,
amiért nem olyan finoman,
vagy nem olyan keményen szólok,
mint kellene.
Végül el akartam hallgatni az egészet,
de attól sem lett nyugtom.)
