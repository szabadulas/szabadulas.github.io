+++
title = "Miért engedi meg Isten a rosszat?"
date = 2023-10-29T09:22:00
+++

A címbeli kérdést kaptam tegnap,
amikor Isten szóba került.
Valaha én is ezt kérdeztem időnként.
Nem őszinte kíváncsiságból.
*Vádlólag.*
És Istent *tagadólag.*

Tettem ezt én,
aki évtizedeken át bujálkodtam magamban.
És aki fiatalságom óta
kételkedés nélkül
tömtem magamba mindenféle hamis tant,
ami megtetszett,
semmit nem törődve azzal,
hogy esetleg homlokegyenest ellentmondanak egymásnak.
És aki üres szórakozásra
(filmekre, zenékre, számítógépezésre)
pazaroltam el az életemet.
És akit még e héten is
két-három napra elfogott
az indulat, a türelmetlenség, a vádaskodás, a lehangoltság.
A szeretetlenség.
Mint régen is.

*Isten mindezek ellenére máig megtartott engem.
Lopva még segített is egész életemben.*
Bezzeg ezt nem vettem észre.
Csak mostanság.
Utólag.
Megsejtve néhány dolgot.

Ha Isten egyáltalán nem *tűrné el* a rosszat,
akkor nekem már régen meg kellett volna
halnom és a pokolra kellett volna mennem
az első bűnöm miatt.
És melyikünknek nem?

De ahogyan én sem,
úgy az emberek zöme
sem Istennek a tűrésére
(és főleg nem a kegyelmére) gondol,
amikor felteszi a miértes kérdést.
Inkább úgy értjük:
Miért *teszi lehetővé* Isten a rosszat?
Elvégre mindenhatóként hatalmában áll lehetetlenné tenni.

<div class="small">

(Ezt már csak súgom,
mert talán nagy butaságot mondok.
Istennek olyan nagy a szeretete,
hogy még azt is megengedni,
hogy eltávolodjunk tőle.
Akár végleg is.
Végzetesen.
Nem ezt akarja,
ám megengedi.

Mert még nekünk embereknek,
akiket saját képére és hasonlatosságára teremtett,
még nekünk is jobban esik,
ha szeretnek bennünket,
mint az, ha nem.
És főleg: jobban esik,
ha *szabad választásból* szeretnek bennünket,
mint az,
ha kényszerből vagy számításból.

De ehhez kell a *választás lehetősége*.
Isten ezt megadja.
Azonban a választásunk következményeit
már Ő választja meg.
És mivel igaz Isten,
előre tudatta is velünk,
hogy mi mivel jár.
Ahogy Ádámot és Évát is figyelmeztette,
hogy meghalnak,
ha esznek a tiltott fa gyümölcséből.)

</div>

Lehet, hogy már írtam ezt valahol,
de ha hirtelen megtudnánk,
hogy Isten hányszor óvott meg bennünket
a döntéseink súlyos vagy éppen a legsúlyosabb következményeitől,
akkor vajon lenne-e még kedvünk
a címbeli kérdéssel dobálózni?
