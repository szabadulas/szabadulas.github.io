+++
title = "Földi kincseink"
date = 2023-03-18T16:00:00
+++

Pénz, megélhetés, ház, kocsi, használati tárgyak,
házasság, család, rokonok, ismerősök,
emlékek, élmények,
tapasztalatok, ismeretek, tudás.
Anyámnak is jutott ezekből.
Rendelkezésére állt az orvostudomány is.

*És mindezekből semmi nem segített rajta a kórházi halálos ágyán.*
Senkin sem segít.
Akármennyink van, a halál torkában nem segít.
Sem gyógyulást,
sem megboldogulást
nem hoz.

Múltkoriban éreztem ezt át igazán,
miután egyik alkalommal anyám betegségére és halálára gondoltam.
Ahol és amikor a legnagyobb a szükségünk,
éppen ott és akkor nem segítenek rajtunk semmit
a dédelgetett földi kincseink.

„<i>19\. Ne gyűjtsetek magatoknak kincseket a földön, hol a rozsda és a
moly megemészti, és a hol a tolvajok kiássák és ellopják; 20\. Hanem
gyűjtsetek magatoknak kincseket mennyben, a hol sem a rozsda, sem a moly
meg nem emészti, és a hol a tolvajok ki nem ássák, sem el nem lopják.
21\. Mert a hol van a ti kincsetek, ott van a ti szívetek is.</i>”
([Máté 6,19–21](https://mek.oszk.hu/00100/00161/html/uj/mat/chap006.html#para_19))

A földön van még a szívem, oda húz.
Az előző bejegyzésben leírt egyik tegnapi álmom is ezt mutatta.
Korábban is kaptam már erről szembesítést.
Január 27-ére virradóra.

Álmomban hazafelé készülődtünk valahonnan anyámmal.
Egy szobában egy nagy kijelzős óra 17.04-et mutatott.
Ezt látván kifakadtam,
hogy hat óránál előbb nem fogunk tudni elindulni,
és legalább este nyolc lesz, mire megérkezünk.
Rengeteg elpakolandó holmink hevert szanaszét.
Én meg mégis az aprópénzemet rakosgattam bele a jobb farzsebembe,
amely már valószerűtlenül dugig volt vele;
tehernek éreztem a rakosgatást,
mégsem hagytam abba.
Anyám erre valami olyasmit mondott,
hogy „érdekes, hogy pont egy ilyen bélpoklosnak van ilyen sok pénze”.
Ezzel véget ért az álom.

Aznap ebből azt értettem meg,
hogy nem tudok elindulni az igazi hazába vezető úton,
mert az evilági dolgaim fontosabbak
(rengeteg összeszedendő holmi a szobában).
Nem csak tárgyak, hiszen azokban a napokban
a figyelmemet egészen lekötötte a munkán agyalás, az evilág.
Főleg azonban a pénz tart vissza,
amely bár terhemre volt álmomban,
mégsem hagytam hátra, hanem elsőként azzal foglalkoztam.
Az a *sok pénz*, amelyet számolgattam és rakosgattam,
álmomban csak aprópénznek volt sok.
Mint ahogyan a valóságban is
évek óta számolgattam a pénzemet,
vezetve minden apró bevételt és kiadást.

Az, hogy az álomban későn értünk volna haza,
arra emlékeztetett, hogy kevés az időm, későre jár az idő.
A *bélpoklosság* (lepra, átvitt értelemben erkölcsi romlottság)
a bűneimre utalhatott.
Másnap eszembe jutott,
hogy a bélpoklos szóról
gyerekként azt hittem,
falánkságot jelent.
És tényleg, a világi dolgokhoz való ragaszkodásomat
nyugodtan lehet egyfajta falánkságnak tekinteni.

Ez az álom akkora hatással volt rám,
hogy abbahagytam a pénzem számolgatását,
és megszabadultam az évek óta vezetett nyilvántartástól.
Letöröltem még rengeteg más dolgot is a számítógépről,
amik csak a szórakozást, a figyelem világba szórását szolgálták,
vagy pedig kincseknek hitt kacatok voltak.
Maga a számítógép azonban megmaradt,
rajta néhány bizonyságtevő YouTube-csatornájának címével.

Előbb-utóbb ezeknek is menniük kell.
És minden más földi kincsnek.
Van még mit kárnak és szemétnek ítélnem,
és veszni hagynom.
Feladnom Jézusnak, Istennek,
hogy ne markolásszam még a sír szélén is mindazt,
ami amúgy sem segít,
és amit amúgy sem vihet magával senki.
Veszni *hagyni*,
*fel*adni, *felfelé* nyújtani,
nem fogcsikorgatva lemondani.

* * *

„<i>7. De a melyek nékem egykor nyereségek valának,
azokat a Krisztusért kárnak ítéltem.
8. Sőt annakfelette most is kárnak ítélek mindent
az én Uram, Jézus Krisztus ismeretének gazdagsága miatt:
a kiért mindent kárba veszni hagytam és szemétnek ítélek,
hogy a Krisztust megnyerjem,</i> …”
([Fil 3,7–8](https://mek.oszk.hu/00100/00161/html/uj/fil/chap003.html#para_7))
