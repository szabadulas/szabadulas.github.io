+++
title = "Hűtlen lettem"
date = 2023-11-02
+++

Hűtlen lettem Jézus Krisztushoz.
Nem vettem komolyan Őt.

Amikor váratlanul és nagy erővel rám tört a kísértés,
résnyire kinyitottam előtte az ajtót,
az meg szélesre tárta,
és berohant rajta.
Így fogott el többször is a kéjvágy
júniustól majdnem szeptember végéig.

Jézus azt mondta a tanítványainak,
szüntelenül imádkozzanak,
hogy kísértésbe ne essenek.
A magam kárán okulva *tanúsíthatom,
hogy igazat mondott*.
Mert néhány kivételtől eltekintve
nem imádkoztam Krisztushoz,
amikor éreztem a kísértést,
így az olyankor bizony el is ragadta az elmémet.

Az első négy hónapban, főleg az elején,
még sűrűn imádkoztam a kéjvágy ellen.
Akkor nem is tudott elragadni egyszer sem!
De később elbizakodott és elővigyázatlan lettem.
Azt hittem,
engem már nem érint ez a dolog.

Amikor aztán rám tört a kísértés,
volt, hogy sumákoltam.
Imádkozhattam volna oltalomért,
még nem lett volna késő.
Azonban mégsem tettem meg.
Inkább egy ismerős hitvány érzést választottam,
mint Krisztust.
Testileg is elbuktam párszor,
bár nem zuhantam vissza odáig,
ahol az első négy hónap előtt voltam.
Nem néztem pornográf dolgokat sem.
De hagytam eluralkodni magamon a vágyat.

[Andy][] azt mondta valamelyik felvételében,
hogy a legtöbb ember,
köztük a magukat keresztényeknek vallók zöme,
nem veszi komolyan Jézust.
Komolytalanok.
Ez rám is igaz.

[Andy]: https://www.youtube.com/@warningthepeople/videos

Még mindig úgy teszek,
mintha az életnek nem lenne óriási tétje.
Mintha nem a lélek sorsa dőlne el itt.
Mintha szórakozni,
élvezkedni lehetne itt.
Mintha el lehetne bohóckodni az életet.
Hát, *lehet*, és *el lehet*.
Csak nem ajánlott.

Jézus hű volt.
Végig hű volt az Atyához.
És hű volt a még meg sem születettekhez is.
Akikért kereszthalált halt.
Meghalt, hogy az olyanok, mint én,
megszabadulhassanak a bűneik rabságából.
Én meg inkább a bűnt és a rabságot választottam.
Hűtlen lettem.
Jézus komolyan vette a megváltást.
Én meg félvállról.

És mindezt csak tegnap fogtam fel.
Addig úgy elvoltam magamban.
Mintha nem történt volna olyan nagy dolog.
Nem is tudom,
mintha Jézus Krisztus csak úgy elsiklana majd fölötte.

Nem siklik el!
Jézus azt mondta,
legyetek *tökéletesek*,
miként a ti mennyei Atyátok is az!
Mert sem az Atya, sem a Fiú
nem tűr meg *semmiféle* tisztátalanságot.
A legkisebbet sem.
A legkisebb bűnt sem.
Jézus nem azért halt kínhalált,
hogy aztán elnézzen, eltűrjön bármiféle bűnt.

Nem tudom,
bocsánatot nyerek-e ezért.
Elvégre megkaptam ajándékba,
mintegy ízelítőül
azt a négy hónapnyi megtartóztatást,
és persze a megértéseket,
a szembesüléseket,
a váratlan lelki örömöket,
a furcsa (meg nem értett) álmokat…
Én meg Krisztussal együtt eldobtam ezeket,
mondom,
egy ismerős, hitvány, hiábavaló érzésért.

Talán végképp eljátszottam minden esélyt.
Az utóbbi időben több olyan álmom is volt,
mint régen:
felkészületlenül álltam a közelgő érettségi előtt…

* * *

Nemrég kaptam egy rövid levelet,
amelynek írója azzal búcsúzott,
hogy egyetért mindennel,
amit az oldalamon olvasott.

*Ne velem értsetek egyet!*
Krisztussal értsetek egyet!
És az Atyával.
És a Szent Lélekkel.
Ha megkaptátok.
Én még azt sem tudom,
honnét szólok.
Talán nem is volna szabad szólnom.

<div class="big">

**Bocsánatot kérek,
ha valakit valamivel
akaratomon kívül is félrevezettem!**

</div>
