+++
title = "Harácsony"
date = 2023-12-19
+++

<b>harácsony</b> <i>fn</i>
Ünnep december 25-én és 26-án,
a téli napforduló környékén,
amikor az emberek a szeretetre
és időnként Jézus Krisztusra
hivatkozva
még mohóbban vásárolnak anyagi javakat,
mint máskor.

A gimnáziumban az osztályfőnökünk
egyszer kötelező harácsonyi ajándékozást rendezett.
Mindegyikünkkel előre kihúzatta egy osztálytársunk nevét,
akit aztán harácsonykor meg kellett ajándékoznunk.

Az osztályfőnöknek bizonyára nem az volt a szándéka,
és nem is tudhatott arról,
amit végül is elért nálam.
Beütötte az utolsó szöget a harácsony koporsójába.
Leleplező kérdések fogalmazódtak meg bennem.
Hogyan fér össze a kötelezés a szeretettel?
És mi köze van a szeretethez az ajándékozásnak?
Hát ebből áll a szeretet,
hogy itt valamit folyton vásárolni kell?!
Akkor én ebből az állítólagos szeretetből nem kérek.

Egész évben gyilkoljuk egymást,
összevissza hazudozunk egymásnak,
kibeszéljük egymást,
irigykedünk egymásra,
semmibe veszünk embereket,
decemberben meg nagy mosollyal a hazug képünkön adjuk a jót?
Ajándékozunk meg adakozunk?
Jó látványosan?
Holott Jézus azt mondja:

> Te pedig a mikor alamizsnát osztogatsz,
> ne tudja a te bal kezed, mit cselekszik a te jobb kezed;
> Hogy a te alamizsnád titkon legyen;
> és a te Atyád, a ki titkon néz, megfizet néked nyilván.
> (<cite>Máté 6,3–4</cite>)

Mi azért is látványosan csináljuk.
Hadd lássa mindenki.
„Jónak lenni jó!”
Szerintünk jók vagyunk.
Holott Jézus ezt mondja:

> […] Nincs senki jó, csak egy, az Isten.
> (<cite>Lukács 18,19</cite>)

De ezen a világon a látszatokról szól minden.
Ez egy látszatvilág.
Ahol decemberben az emberek ajándéktárgyakkal vakítják egymást.
Pedig fölösleges.
Már régen kiszúrták a lelki szemeinket a kiságyban,
amikor körbevettek bennünket plüssállatokkal
és mindenféle vacakokkal.
Már akkor megvakították a lelki szemeinket.
Azóta is csak a sötét anyagot látjuk.

Aztán ott vannak a harácsonyfák.
Fenyőfák,
amelyeket kizárólag azért termesztenek,
hogy aztán egy lakásban felállítva pusztuljanak el.
„Feldíszítve” minden giccses szeméttel.
E nagy bálványimádás után
meg győzik kidobálni őket az ablakon.
Emeletes házaknál a járókelők fejére is akár.
És nem látjuk meg ebben sem az őrületet.
Hát a világ legtermészetesebb dolga
szeméttel teleaggatott fát állítani a lakásban…
Az a fő, hogy tetszik a testi szemeinknek…

Ebbe az egész őrületbe még Jézus nevét is belerángatjuk.
Meg az angyalokat.
Mintha Jézus és angyalok csak azért volnának,
hogy árut csempésszenek fák alá.
Persze sok ember sem Jézusban, sem angyalokban nem hisz.
Azonban ez nem tartja vissza őket attól,
hogy hazudjanak róluk a gyerekeknek.
Magának az igazságnak, Jézus Krisztusnak a nevét
nem átallják hazugságok terjesztésére használni!
Minden decemberben anyák, apák, rokonok, óvónők, tanárok
és önjelölt jóságos segítők
nézik végig – kétszer is – büszkeségtől könnyes szemekkel,
ahogyan a gyerekek szeme hazugságokra meg kacatokra csillan fel!

Érted?
A kicsik még képesek tiszta lelki örömre.
Attól csillog a szemük.
És a felnőttek ezt a tiszta örömöt hazugságokra irányítják rá.
Eltérítik, mint terroristák egy repülőgépet.
Holott a kicsik még örülnének az igazságnak is.
Hát mi ez, ha nem a gyerekek megrontása?
Így rontja meg a világ a gyerekeket,
így alakítja át őket a saját undorító képére és hasonlatosságára.
A legközelebbi rokonaik hathatós közreműködésével!

És mi ez a Jézuskázás?
Így a kis Jézuska, úgy a kis Jézuska!
Jézus fölcseperedett ám.
Hirdette Isten országának örömhírét;
tanított, gyógyított;
kínhalált vállalt, hogy mi megszabadulhassunk a bűnök rabságából;
és feltámadt az örök lelki életre,
hogy mi is feltámadhassunk vele, őbenne!
Bűntelensége, igaz volta és az Atya iránti hűsége miatt
a „kis” Jézus a legnagyobb dicsőséget, hatalmat és nevet kapta az Atyától.
Valamint az ítélkezést.
Nem árut csempészni jön,
hanem igaz ítéletet tartani mindenki fölött!

Mi hangzik el mindebből „szenteste” és a környékén?
Miért csak jászol van, meg Mária, meg József, meg csillag, meg bölcsek,
meg ájtatoskodás?
Meg bevásárlás,
meg harácsonyi roham (mi ez, háború vagy ünnep?),
meg lázas készülődés,
meg vedelés, meg zabálás, meg mohó ajándékbontás, meg álmosolyok,
meg műsorok,
meg szállásfoglalás.
Meg emberi összefogás.
(Kapaszkodjunk össze együtt a bűnben, ugye.)
Mitől szent akkor az az este?
Hát attól, hogy nekünk ezek a szent dolgok!
A világi dolgok szentek.

Hol marad a világosság?!
Jézus Krisztus a világosság,
nem a LED-es fényfüzér.

* * *

Tessék, most kitálaltam.
Évek gyümölcseit.
Én vagyok a Grinch,
viccelődött velem valaki néhányszor nemrég.
Pedig mindebből semmit sem hallott tőlem.
Csak annyit tud,
hogy nem vagyok oda a harácsonyért.

Méghogy a szeretet ünnepe…
Ez?
Ez a hazug, képmutató, felszínes, nyálas
felhajtás és öndicsőítés és szemfényvesztés?

Az utolsó ember vagyok,
aki a szeretetről beszélhet.
Viszont Jézus mondott néhány dolgot róla…

A legfőbb parancsolat: Imádd a te Istenedet!
Hogyan?
Hát úgy, hogy engedelmesen Isten szavára hallgatsz.
Jézus azt is mondta,
hogy szeresd a felebarátaidat.
Hogyan?
Ahogyan Jézus szerette a tanítványait;
szolgálta őket és megmutatta nekik a szabadító igazságot.
Jézus azt is mondta,
hogy szeressük még az ellenségeinket is.
Hogyan?
Úgy, hogy áldjuk a minket átkozókat,
jót teszünk a minket gyűlölőkkel,
és imádkozunk a minket üldözőkért.
Jézus azt is elmondta,
hogy őt szeretni annyit jelent,
mint ismerni a beszédeit és megtartani azokat.

Most akkor nézz körül a világban is,
a magad életében is,
és döntsd el te,
hogy mi valósul meg mindezekből a szeretet ünnepén…
Hát máskor?

Én sem vagyok különb másoknál.
Mert igaz, hogy ama gimnáziumi eset óta nem harácsonyozok,
de az is igaz,
hogy hallottam az élő Jézus Krisztusról és az élő Atyáról,
mégsem tud világítani bennem az ő világosságuk.
Elpazarlom.
(Elharácsolom.
Tessék, a harácsonynak egy másik értelme.
Mégis harácsonyozok!)

Elpazarlom azzal,
hogy nem az Atyát és Krisztust helyezem az első helyre.
A figyelmem folyton a világra téved, egyes dolgaira.
A minap ezen rágódva a saját számmal mondtam ki azt,
ami könnyen lehet, hogy el fog ítélni engem:
**A Teremtőm a legfontosabb.
A Teremtőm szavát hallani és cselekedni a legfontosabb.
A Teremtőm kezében van a legjobb helyen az életem.**

Akkor miért nem ezek szerint élek?
Szóval hol van bennem a szeretet, amelyről Jézus beszél?
Mert ha bennem volna,
akkor Jézus Krisztusra hallgatnék.
És akkor alkalmas és alkalmatlan helyen
felhívnám az emberek figyelmét Istenre és Krisztusra,
figyelmeztetve őket,
hogy micsoda veszélyben van a lelkük,
ha nem térnek meg a bűneikből.
Nem csak írogatnék itt bele a nagy semmibe.

És te?
Nálad a Teremtő van az első helyen?
Ez a fontos, nem a harácsonyi őrület.
