+++
title = "Jézus Krisztus az igazi terrorelhárító"
date = 2023-12-20T19:13:00
+++

E miatt az egy kijelentés miatt juszt is bemásolom ide egy álmomat.
Pedig nem tudom, jelent-e, jelez-e bármit ez az álom.
De az az egy kijelentés nagyon igaz benne.

* * *

<b>2023. november 14.</b>
Egy asztal előtt álltam. Mögötte egy férfi ült. Be akart szervezni engem
valamibe. Valamiféle rendészeti dologba. Terrorelhárítás, úgy emlékszem.
De nem fegyveres munka. Inkább amolyan ügynöki. Ugyanis eszembe jutott
egy szomszédom, akiről álmomban tudtam, hogy ő is ilyen munkát végez.

A férfi elém rakott egy halom jelentkezési papírt. Legalább öt
lapnyi nyomtatványt kellett volna kitöltenem. És akkor még hozzátette,
hogy járatnom kell a Somogyi Hírlapot is.

Nem volt egy megnyerő ember. Éreztem magamban a kényszert, hogy itt
bizony igent kell mondani. Akkor még nem láttam másokat, de éreztem,
hogy valamiféle közösségbe csöppentem.

Közben valamikor láttam egy jelenetet. Egy házba egy vagy két sorban
sötét ruhás emberek nyomultak be az ajtón. Hasonlóan, ahogyan a TEK
teszi. Bár fegyvereket nem láttam. Viszont a sor vége felé egy-két nőt
azt igen. Amint bementek, persze rögtön hangoskodás lett, ahogy az
ilyenkor lenni szokott.

Tehát állok ott az ember előtt, és érzem magamban a kényszert, az elvárást,
hogy rá kell állnom a dologra. Mégis nemet mondtam! Aztán
megkérdeztem tőle: „*Tudja-e, ki az igazi terrorelhárító? Jézus
Krisztus.*” Erre elkezdett rosszakat mondani Jézusról. Már nem emlékszem
a szavaira. Csak arra, hogy nem tetszettek nekem a hallottak. Rá is
szóltam. Folytatta. Ekkor már erélyesen szóltam rá, és meg is ragadtam a
karját vagy karjait. Utána láttam, hogy többen is vannak a helyiségben.
Álltak, ültek. Hozzájuk is szóltam pár erélyes szót. És azt hiszem,
végül külön egy férfinak, aki tőlem balra ült egy széken. Odafordultam
hozzá, mondtam neki valamit, ő meg láthatóan megszeppent. Úgy rémlik,
bajszos férfi volt, sötét ruhában, talán öltönyben.

Azzal aztán kimentem onnét. Nappal volt. Elindultam egyenesen, bár nem
tudtam, hová megyek. Csak mentem. Egyszer hátranéztem: egy domboldalt
láttam (házakkal?); onnét jöttem el. Angolul beszéltem fennhangon, de az
ott hagyott embereknek címezve. Mondtam a Jézust szidalmazó embernek
és a többieknek, hogy a Jézus, akiről beszéltetek, nem ugyanaz a
Jézus, aki most el fog jönni. Aztán helyesbítettem: ugyanaz, mert ő nem
változik. Csak mi nem ismertük meg őt olyannak, mint amilyen valójában.
Mindezt persze angolul.

Ekkor már egy nagy betonozott területen jártam. Öreg beton volt,
kilátszottak belőle a nagy kavicsok. Szemből alacsonyan elrepült
fölöttem egy sárga, furcsa alakú helikopter. Felnézve rengeteg
elektromos vezetéket láttam a fejem fölött. De rengeteget!
Elég nagy helyet foglaltak el, és sűrűn voltak. Mondtam is a
helikopternek, hogy addig röpködsz, amíg beléjük nem mész. Előttem
kissé távolabb egy-két kicsi, motoros repülőgépet is láttam alacsonyan.
Mintha mutatványokat csináltak volna. Közben nagy zaj volt persze. Én
meg nekiálltam hangosan angolul énekelni! Meglepetésemre jó hangom
volt.
