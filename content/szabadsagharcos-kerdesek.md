+++
title = "Szabadságharcos kérdések"
date = 2023-10-22
+++

Vajon melyik az igazi szabadság:
a szovjetek uralmának leverése,
vagy pedig a bűnök rabságából való megmenekülés?
Mit ér,
ha nem parancsol neked ember,
de a bűneid
(függőségek,
szenvedélyek,
indulatok,
gőg,
önimádat,
irigység,
hazugságok,
s a többi)
megkötöznek egy életre,
és még azon is túl?

Miféle lelkület vitte harcba az embereket 1956-ban?
Az igazság – tehát a Krisztus – iránti odaadás lelkülete,
vagy pedig a „ruszkik” iránti gyűlöleté?
Melyik ordíttatta velük, hogy „ruszkik haza”?
A krisztusi szeretet?
Az hívta őket ruszkiknak is?
Annak a Krisztusnak a szeretete,
aki még a gyilkosaiért is imádkozott?

Vajon Krisztus vezette a magyarokat véres felkelésre,
mondván, ha hallgatnak a szavára,
akkor győzelemre viszi őket?
Vagy önmaguk és mások lovalták bele őket,
és a saját erejükben
(valamint nyugati támogatásban)
bíztak?

Jézus csak két útról beszél:
a bűnöktől való megtisztulás keskeny útjáról,
amely Isten országába vezet,
és a bűnökben való elkárhozás széles útjáról,
amely a pokolba vezet.
Vajon a hősöknek tartott áldozatok közül
hányan tisztultak meg lélekben,
mielőtt a testük odaveszett?
E gondolat fényében
milyen új értelmet nyer a többiekre nézve
egy újságcikkből vett kijelentés,
miszerint a hősi halált haltak
drágán megfizettek a szabadságért?

Honnan vették a magyarok,
hogy járt nekik a szovjetektől való szabadulás?
Isten talán igazságtalanul engedte őket a nyakunkra?
Ártatlan nép voltunk?
Elfelejtettük már,
hogy eleink nem egészen egy nemzedékkel korábban
nácikkal és fasisztákkal szövetkeztek,
és velük karöltve vonultak egészen a Don-kanyarig?
Elfelejtettük a nyilaskereszteseket is?
Az üldözéseket,
a Dunába lövéseket,
meg mindent?
És a köpönyegforgatásokat,
amikor közelegtek az oroszok?

Honnét vesszük még ma is,
hogy *jár* nekünk a (mi elgondolásunk szerinti) szabadság?
Mivel érdemeltük ki?

Sőt, honnan vesszük,
hogy „*megbűnhődte már e nép a múltat s jövendőt*”?
Ki ítél: Krisztus vagy mi?
És mégis mivel tette jóvá a bűneit a magyar,
méghozzá annyira,
hogy van mersze burkoltan azzal vádolni Istent,
hogy már jó előre,
tehát igazságtalanul,
mértéken felül büntette meg őt
történelmi csapásokkal?

Mert csapásokat tényleg elszenvedett a nép,
de vajon mikor tartott bűnbánatot
az Atya Isten és Jézus Krisztus előtt?
Mikor tért meg Istenhez?
Mióta engedelmeskedik az Ő akaratának?
Mióta hallgatunk Krisztusra,
és mióta hirdetjük a tőle hallottakat?
Az igazságtól
és Isten országának örömhírétől
hangos ez az ország,
vagy inkább a hazugság atyja
fizetett szócsöveinek
és hordákban támadó kutyáinak ugatásától?

Voltaképpen mit jelent ma a szabadság a magyar népnek,
ha nem azt a szabados, jellemtelen ügyeskedést,
hogy a Teremtőjéről sem akar tudni,
és látszólag a gyerekeit sem szeretné
átadni a világ legdémonibb erőinek,
viszont mégis szabadon,
a maga teremtette békében és biztonságban
kíván kurválkodni az egész istentelen világgal,
mert azt azért imádja,
ha mindenféle jómódú idegenek beléje fektetik a hatalmas tőkéjüket?

Miféle *szabadság* vár arra,
aki Krisztusra nem hallgatva
Istent lassan magára haragítja,
és ugyanakkor azt hiszi,
hogy e világ fejedelmének,
a hazugság atyjának,
feltételeket szabhat?
Nemde *szabad* gyorsforgalmi sáv a pokolba?
