+++
title = "Van cseresznyém, nem kell mást ennem"
date = 2023-06-17T13:30:00
+++

Elég jel utal arra,
hogy abba kell hagynom
mások hallgatását.
Több álom is efelé mutat,
és a napokban már kívül is ezzel az üzenettel találkoztam,
az Ébreszt-Ő csatornán.

Egy bő hónapja egy cseresznyés álmot kaptam:
Egy fán feküdve szép piros cseresznyéket eszegettem.
Arra gondoltam közben,
hogy nem is kell többé mást ennem,
hiszen van nekem eledelem.
A lábaimtól nem messze egy másik fa állt.
Rengeteg citromsárga (mindenesetre élénk, világos, sárgás)
kis pók mászkált rajta,
és potyogtak a fáról.
Talán a lábamra is, de nem féltem tőlük.

Ma reggelre párja akadt az álomnak:
Egy fán állva cseresznyéztem.
Úgy rémlik,
eléggé lehetetlen helyen álltam,
kintebb a vékony ágakon.
Bőven volt szép piros cseresznye.
Meg is lepődtem ezen,
mert nem gondoltam,
hogy lesz termés
(a valóságban a kertünkben szinte üres a fa).
Köszönetet mondtam Istennek,
amiért mégis adott cseresznyét.

A nyüzsgő pókokat nem értem,
de az világos az álmokból,
hogy Isten kész adni nekem lelki eledelt,
nem kell máshonnan eszegetnem
(az első álomban lényegében ezt mondtam ki).
Mindkét álmomban fönt voltam a fán,
ami utoljára gyerekkoromban volt szokásom
(igaz, azóta nincs is elég nagy fánk).
Tehát mindkét alkalommal gyermeki módra
fönt vagyok egy nagy fa koronájában,
körbevéve finom gyümölcsökkel.
A gyermeket körülöleli Isten,
és mindenhol ott az éltető lelki eledel.

Egy másik álom néhány nappal ezelőttről:
A <cite>Kiáltó szót</cite> hallgattam egy kis fekete rádión.
Attilának volt egy férfi vendége, ő beszélt.
Azzal kezdte,
hogy fölolvas majd egy írást valakitől.
Ekkor már izgultam, vajon tőlem-e.
Bemondta a címét, valami az örömről volt,
és felismertem, hogy igen, ez az enyém!
Elkezdte olvasni az írást,
és időnként megjegyzéseket fűzött hozzá.
Olyasmiket,
hogy tapasztalatból ismeri ő is
az olvasottakat.
Örömmel hallgattam,
azonban egyszer csak elhangolódott a rádióm.
Gyorsan ide-oda tekergettem az állomáskeresőt,
de csalódásomra sehogy sem találtam meg a csatornát
(még hasonlókat sem).

Álomban is visszaköszönt hát rám,
aminek tudatában voltam:
érdekel azért az emberek véleménye.
Örültem a megerősítésnek,
de aztán nem volt több lehetőségem tovább hallgatni.
Nem csak Attilát,
hanem senki mást sem,
hiszen egyetlen bizonyságtevőt sem tudtam fogni.
Talán el lesznek véve tőlem,
ahogyan az álomban is.
Vagy talán csak azt üzeni a rádió elállítódása,
hogy ne hallgassak tovább senkit.
És ne foglalkozzak azzal, milyen hatást keltek.

Tisztában voltam eddig is azzal,
hogy nem kellene annyit hallgatnom másokat.
Nem rájuk kellene figyelnem.
Nem jó ez így.
(Ráadásul van, hogy unaloműzésből hallgatom őket.)
Ugyanúgy emberek szavára bízom magamat, mint régen.
Hát hiába ismerhettem föl,
hogy az csak tévelygéshez vezetett mindig?

Nem volt elég fél év mások hallgatására?
Honnét veszem,
hogy még évekig hallgathatok, olvashatok másokat,
mint ahogy régebben tettem,
amikor rátaláltam valamire?
Volt, hogy négy-öt év is kellett,
mire jól laktam velük, és továbbmentem.

Rendben van, érthető,
embereket könnyebb hallgatnom,
mert hozzájuk legalább van fülem.
Na de mégis.
*Krisztus az út az Atyához.
Nincs más szabadító,
nincs más mód újjá lenni.*

Ha emberekre figyelek továbbra is,
az lesz,
amit egyik álmomban láthattam.
Egy rokon állt előttem egy helyiségben.
Odakint az ablak előtt éppen egy ismerős házaspár távozott.
Tudtam, hogy nálunk voltak,
és hoztak valamit.
Ajándékot vagy adományt.
A rokonom méltatlankodva olyasmit mondott,
hogy tisztára úgy csináltak,
mintha őneki nem lenne pénze.

Tisztára úgy csinálok,
mint akinek nem kellenek Isten ajándékai,
mert vannak elmével (és testtel) megszerezhető…
Micsodáim is?
*Kacatjaim.*
