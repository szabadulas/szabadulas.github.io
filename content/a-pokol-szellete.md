+++
title = "A pokol szellete?"
date = 2023-05-10
+++

Nem sokkal a tegnapi szembesülés megosztása után
eluralkodott rajtam egy rossz érzés.
Néhány percig átéreztem, milyen lehet az,
amikor az embernek nincsen már teste,
de ott van még benne legalább egy vágy,
amelyet egész testi életében táplált.
Test híján azonban nem tudja kiélni, kielégíteni, csillapítani.
Egyszerűen nincsen rá módja.
Szabadulni sem tud tőle sehogy,
hiszen életében sem tudott,
valószínűleg nem is akart.
És ott marad vele,
amit az életben jól begyakorolt,
több százszor, több ezerszer.
Ott marad az ember a nyughatatlan sóvárgásban,
amely egyre csak emészti,
valósággal égeti.

Ez lenne a pokol tüze?
Vagy annak egy fajtája?

Nem tudom.
De tegnap csak erre tudtam gondolni.
Hogy ez lehet a pokol.
Vagy ilyen (is) lehet.
És egyáltalán: hogy tényleg van pokol.

Nem vidám téma,
nem örömhír, tudom.
Ám ez jött.
Engem megijesztett.
De még mindig jobb megijedni,
mint balgán és melldöngetve a vesztünkbe menni.

(Nem, nem ment el az eszem.
Ha elment volna,
akkor talán nem kellene még mindig megértéseket kapnom.
Amelyek, ugye, az elmének szólnak.
Istennek, az eszem nélkül, talán könnyebb dolga lenne velem.
Talán még a furcsa álmok nyelvét is érteném.)
