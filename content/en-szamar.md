+++
title = "Én szamár"
date = 2023-06-17
+++

Úgy vagyok,
mint egy málhás szamár,
amelyre apránként egyre több terhet kötöznek.

De nem lázadozhatok.
El sem futhatok.
Én tettem magamra a terheket a kívánságaimmal.
Azzal vettem föl a terheket,
hogy előtte a fölöslegesség érzése ellen lázadoztam,
mert nem volt elég teendőm a munkahelyen.
Hát most megkaptam az ellenkezőjét.
És ez se tetszik.

Az a korábbi helyzet pedig azért volt lehetséges,
mert az én kívánságom teljesült,
amikor állásom lett.

Az a kívánságom pedig azért volt,
mert ijedeztem a megélhetés miatt.
Féltettem a hitvány életemet.
Én voltam az,
aki odáig süllyedt,
hogy a pénzben láttam a megélhetést,
az anyagiakban a biztonságot.

Azért süllyedtem odáig,
mert Istenről mit sem tudtam.
Csak a világról tudtam.
Egész idő alatt csak azt tudtam,
hogy nekem mi *nem* kell.
Csak nemet mondani tudtam.
De hogy mi kell,
hogy mire tudnék igent mondani,
azt nem tudtam.
Így aztán végül
gyáván beadtam a derekamat
a világnak.

Na.
Ilyesféleképpen idézek magamra
kellemetlenségeket,
bajokat,
nem várt következményeket.
Ha most lázadnék vagy elfutnék,
az még mindig az én kívánságom lenne.
Onnan várnék megoldást,
ahonnan a bajok jönnek.
Az akaratomtól.
