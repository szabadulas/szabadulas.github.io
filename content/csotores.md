+++
title = "Csőtörés"
date = 2023-12-13
+++

Tegnapelőtt világos lett,
hogy elfolyik itthon a víz.
Úgy fél köbméter naponta.
Rejtély, hogy hol.
Sehol nem látszik semmi.
Márpedig ha nem jön felszínre valahol,
akkor jó sokáig folyhat még…
Főleg, ha továbbra is ennyi csapadék esik.

Imádkoztam hát Istenhez és Krisztushoz,
hogy mutassák meg, hol folyik el a víz.
El voltam kenődve.
Tudtam, a segítségük nélkül
nagyon rosszak a kilátások.
Azonban nem kellett sokáig imádkoznom:
tegnap meglett a hiba helye!
Dicsőség és hála Istennek és Jézus Krisztusnak!

De a nap végén az elmém el akarta rabolni ezt is.
Elvitatni.
Meg akarta magyarázni,
hogy csak belemagyarázás Isten segítségére hivatkozni.
Hiszen Isten egyáltalán nem úgy mutatta meg a folyás helyét, ahogyan vártam.
Nem álomban, vagy hasonló (feltűnő) módon.
Hanem nagyon hétköznapian.
Mondhatni: szerényen a háttérben dolgozva.

Az történt ugyanis,
hogy a főnököm felhívta egy szerelő ismerősét.
Ő kikérdezett,
aztán végül azt tanácsolta,
hogy nézzem meg,
rendesen el van-e zárva a kerti csap fagytalanítója,
és hallgatózzak ott, nem hallok-e vízsuhogást.

Nem fűztem hozzá reményt.
Már nyáron elzártam.
De azért megnéztem.
El volt zárva rendesen.
Hallgatóztam is,
de semmit nem hallottam.

Aztán valamiért(!) rászántam magamat,
hogy leássak a fagytalanítóig.
Egy csőig lejutva azonban majdnem feladtam.
Nem láttam vizet,
bár a föld kicsit nedves volt.
Úgy voltam,
hogy ennyi elég, betemetem,
nincs értelme tovább dagonyázni
(most olvadt el a hó).
Nincs itt annyi víznek nyoma.
De akkor jött a gondolat(!),
hogy ha már eddig leástam,
akkor folytassam a fagytalanítóig.

Az nemsokára meg is lett.
Csak a folyás nem.
Aztán ahogyan pucolgattam a fagytalanító környékét,
egyszer csak egy keskeny ásóvágás
alján egy kis vizet pillantottam meg…
Na, eddig úgy néz ki,
a fagytalanító alja ereszt.

Mondom, az elmém a nap végén
el akarta vitatni Isten gyors segítségét,
és jött elrabolni a lélektől
az örömöt,
a megkönnyebbülést,
a hálát.

Ilyen az észszerű(nek mondott) gondolkodás.
A csapdájába estem már régen.
Az észszerű ember a Teremtőt, a Gondviselőt mindenből kimagyarázza.
Ha máshogyan nem tudja,
akkor előveszi a két mindent ütő kártyáját:
a Szerencsét és a Véletlent.
Ezekkel dobálózva úgy tesz,
mintha a magyarázatai szilárd alapon állnának.
Pedig csak agyszüleményekre támaszkodik.

Szerencse, Véletlen, hol vagytok?
A sötét elmében, ott vagytok.

Ennyit tud a „nagy” ész.
Okoskodni.
Kiszámolni, mennyi víz folyt el.
Az alapján előrevetíteni a napi, havi stb. fogyasztást.
Arról már halvány fogalma sem volt,
hogy hol van a hiba.
Hol kellene ásni.
Csak ijedezett, rémüldözött és csüggedt,
hogy most mi lesz.
Aztán amikor jóra fordult a dolog,
akkor nagy mellénnyel előbújik a rejtekéből,
és észszerű magyarázatokkal elvitatja a Gondviselőtől a dicsőséget.

Csak azért is Istennek és Jézus Krisztusnak
tulajdonítom az események alakulását.
Nekik mondtam köszönetet.
Nekik adtam hálát.

