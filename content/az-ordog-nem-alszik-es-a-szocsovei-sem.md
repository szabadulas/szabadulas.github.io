+++
title = "Az ördög nem alszik, és a szócsövei sem"
date = 2023-12-21T08:12:00
+++

Tegnap megpillantottam egy hírbemondót valamelyik csatornán.
Kékbe öltözött fiatal nő, kék háttér előtt.
Barnás haja szőkés csíkokkal tarkított, és hosszú, egyenes.
A szája vérvörösre volt festve.

Olyan szép hangon adta elő
a halálhíreket és a napi hazugságadagot,
mintha örömhírt olvasott volna föl.

Ad a látványra meg a hangra, az biztos.
Elhivatottan szolgálja az ördögöt.
Mert megint ez jutott eszembe.
Hogy az ördögnek ezek a szócsövei
milyen hűségesek a gazdájukhoz.
Milyen szorgalmasan terjesztik a hazugságait.
Megállás nélkül dolgoznak neki.
Folyamatosan hitet tesznek mellette.

Lám, ez a néni is kellemes hangon,
vonzó külsővel, vérvörös szájjal
okádta bele a nézőkbe a hazugságokat és a halált.

Ha csak ezredannyira lennék hűséges az Atya és Jézus Krisztus iránt,
mint amennyire ők azok az ő gazdájuk iránt,
akkor jobb helyzetben lennék, mint most.
Én ha megláthatok valami igazságot, hajlamos vagyok elhallgatni.
„Hú, hát ez talán nem is olyan nagy dolog;
ezt akárki megláthatja, nem kell szólnom róla;
bizonyára amúgy is szóltak már róla mások” – gondolom.
Vagy ha meg is osztom,
utána már nem szívesen ismételgetem.
„Hú, hát ez már vesszőparipám” – jön a gondolat.

Bezzeg ők!
Ők csak úgy ontják a hazugságokat.
Nincsenek fenntartásaik.

Miattam is van ekkora sötétség a világban.
A lustaságom, a hűtlenségem, a fenntartásaim és a bákászságom miatt.

Pedig ebben a hazug világban
az igazságot éjjel-nappal hirdetni kellene.
