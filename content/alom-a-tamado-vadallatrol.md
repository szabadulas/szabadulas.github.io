+++
title = "Álom a támadó vadállatról"
date = 2023-04-11
+++

Ma hajnalban egyik álmomban
egy erdei tisztáson
világos nappal
szemből rám rontott egy kétszarvú vadállat.
Az első roham elől éppen csak félre tudtam lépni,
ám az állat rögtön fordult is vissza felém.
Ekkor magasra ugorva tértem ki előle.
Meglepetésemre nem zuhantam vissza,
csak voltam ott a levegőben,
éppen olyan magasan, hogy már nem tudott elérni,
pedig szüntelenül ugrált utánam.
Talán még rugdalóztam is,
amivel csak jobban fölingereltem.
Félve vártam, mikor esek le,
de hosszúnak tűnő idő után sem történt meg.
Az állat nem tágított, kitartóan ugrált,
ennek ellenére egyszer csak mégis leléptem a levegőből,
és visszamentem a földre,
kitéve magamat további támadásoknak.
Valahogy így ért véget az álom.

Annyit értettem meg ebből,
hogy a levegőben nem saját erőmből tudtam megmaradni,
hiszen engem is váratlanul ért a csodás lebegés.
Isten tartott meg ott a vadállat elől,
és meg is tartott volna akármeddig,
ha nem ereszkedtem volna vissza saját akaratomból.

Mint ahogy Istentől voltak a múlt hét eleji és közepi napok
örömteli állapotai is.
Nem az én érdemem vagy képességeim miatt.
És saját akaratomból zuhantam vissza belőlük,
amikor *önös elvárásokkal* néztem
az elmúlt négy nap elébe.
Azt hittem, péntektől hétfőig kitűnő alkalmam lesz,
hogy jobban kiszakadjak a világi állapotból.
Az ellenkezője történt.
Teljes békétlenségem lett,
rám rontott a belső fenevad.

Megint az *én akaratomat* hajtottam végre.
Pedig abból soha semmi jó nem származott.
Mindig abból lett minden nyomorom.
Az én akaratomból,
az én elvárásaimból.
Az énben, énbennem nincsen semmi, de semmi jó.

* * *

**Később még az jött,**
hogy amiként az állat nem tágított,
úgy nem tágít a fenevad én sem.
Saját elképzelésből, józan észből
szabadulni tőle olyan,
mint az álomban a földön kitérni az állat elől
(elsőre is csak hajszálnyira sikerült).
Ráadásul mindezt önerőből csinálni olyan,
mint rohangálni tovább a földön előle
(előbb-utóbb felnyársalt volna).

Még valami.
Nem saját ötletből ugrottam a magasba.
Az állat akkora volt, mint egy megtermett őzbak,
magamtól meg sem próbáltam volna fölébe ugrani.
Csak úgy megtettem.
A levegőben maradás Isten oltalma volt,
de még az oda juttató ugráshoz is
Istenre kellett bíznom magamat,
gondolkodás nélkül megtéve,
amire a pillanatban indított…
