+++
title = "Krisztus nevében Krisztus ellen"
date = 2023-04-29
+++

Sok minden kavargott bennem a pápalátogatás kapcsán,
de sehogy nem állt össze.
Mások mindent elmondtak már úgyis.
Végül ott kötöttem ki,
hogy egyetlen lényeges dolog van,
amelyből minden világos lehet annak,
aki nem dugja homokba a fejét.
A többi részlet variáció ugyanarra a témára.

Jézus Krisztus azt tanítja, hogy:
„**Atyátoknak se hívjatok senkit e földön;
mert egy a ti Atyátok,
a ki a mennyben van.**”
([Máté 23,9](https://mek.oszk.hu/00100/00161/html/uj/mat/chap023.html#para_9))
Vagy itt van a miatyánk, amelyet a hívek bizonyára sokszor ismételgetnek:
„**Mi Atyánk, ki vagy a mennyekben, szenteltessék meg a te neved …**”
([Máté 6,9](https://mek.oszk.hu/00100/00161/html/uj/mat/chap006.html#para_9))

Világos, hogy ki az Atyánk,
és hogy kinek a neve szent.

Világos, hogy mi következik ebből?

.\
.\
.\
.\
.\
.\
.\
.\
.\
.\
.\
.\
.\
.\
.\
.

Egyszerű.

*Mit tanít Jézus Krisztus?*\
*És te mit teszel, ember?*\
*Összhangban van a kettő?*\
*Ha igen: Krisztussal vagy, vele gyűjtesz;*\
*ha nem: Krisztus ellen vagy, tékozolsz.*
(Lásd: [Máté 12,30](https://mek.oszk.hu/00100/00161/html/uj/mat/chap012.html#para_30).)

Ha a pápa Krisztust követné,
visszautasítaná úgy a szentatya, mint az atya megszólítást,
és emlékeztetné az őt (és másokat) atyázókat Jézus szavaira.

Ám a pápa egyiket sem teszi.
Pedig Krisztus meg is feddi azokat, akiket szeret
([Jel. 3,19](https://mek.oszk.hu/00100/00161/html/uj/jel/chap003.html#para_19)).
Tűrésével és hallgatásával a pápa **bitorolja az Istennek járó megszólítást.**
Lényegében **Isten helyébe állítja magát.**
Mindezt **Krisztus tanítása ellenében.**
Ugyanígy **Krisztus ellen** cselekszenek
a pápát hűen követő,
szentatyázó és atyázó
papok és hívek is,
akár tudják, akár nem.

És mindezt nem én állítom.
*Krisztus tanítása **fényében** ez látszik;
a tanításából ez következik.*
Én csak szavakba foglalom.
Nem elítélőleg.
Igaz, keserűen.
Mert azért valamennyire fáj látnom a tévelygést.
Már csak azért is,
mert tükröt tart a saját tévelygéseimnek
és gyarlóságaimnak.

Magyarok, magyarok,
beveszitek a mézbe kevert mérget,
a keserű gyógyszert meg kiköpitek.
Fáj és ijesztő látni,
hogy ki és mi mellett *kötelezitek el* magatokat nem kevesen.
Megkötözitek magatokat,
talán az egész országot is.
És úgy leszünk elkönyvelve,
mint egy Istent és Krisztust
megtagadott nép,
amelyik ezt ráadásul az ő nevükben tette.
Nem kellenek ahhoz prófétikus álmok,
hogy sejthető legyen:
*csapást hoz magára a magyar.*

* * *

Újra elmondom Isten,
az ide tévedő olvasók,
és a kígyó énem előtt:
**Isten az Atyám,
hozzá kívánok tartozni
és Krisztust kívánom követni,**
ha bukdácsolva is,
mert hát ennyire bukott vagyok.

Nem kívánok a világhoz tartozni,
a rendszerhez,
semmilyen rendszerhez,
az ördöghöz,
a fenevadhoz,
a hazugság atyjához.
Szabadulni kívánok tőlük.

Istenem, bocsásd meg a világnak tett esküimet,
és oldozz fel alóluk!
Tudod, hogy egyiket sem szívből mondtam.
Tudatlanság és kényszer hatására tettem,
bár ez nem mentségem.

Megkereszteltek, amikor választásom sem volt,
áldoztattak és megbérmáltak
akaratom ellenére.
De nem sorolom magamat a katolikusok közé,
sosem éreztem magamat oda tartozónak,
sem semmilyen valláshoz.

Kisdobossá és úttörővé avattak;
eltűrtem.

Hosszú, kínos hallgatás,
hatalmas belső ellenkezés
után elhadartam a köztisztviselői esküt is.
Hiszem már, hogy Istentől volt az az ellenkezés,
de végül megadtam magamat,
engedtem a világi nyomásnak.
Semmi keresnivalóm nem volt semmilyen hivatalban,
tudtam is, mégis emberekre hallgattam.
Ám félévnyi kínlódás után Isten kizavart onnan,
hála neki érte.

Szavazni azonban sosem mentem el:
se miniszterelnökre,
se polgármesterre,
se képviselőre,
se semmilyen unióra,
se katonai szövetségre.
Ellenkezés van bennem a szavazás iránt.
Csak az értelmetlenségét láttam,
a színjátékot benne,
és a világ őrületét ismerve
nem akartam senkit semmire felhatalmazni az én nevemben.
Most már sejtem,
hogy ez az ellenkezés is Istentől volt:
azt már nem engedte meg,
hogy ilyen módon is elköteleződjek a világ mellett.

Nemzeti kérdőívekre sem válaszoltam.

Megszámláltattam viszont magamat a népszámláláskor,
és Mammon pénzéért dolgozom.
És magamba szívtam a világ sok mocskát.
De a szabadulást kívánom már.
Hogy vétessék ki belőlem minden,
ami a világé.
