+++
title = "Életfogytig tartó tanulás"
date = 2023-09-03
+++

[1]: https://kialtoszo.hu/mennyit-kell-meg-tanulnunk/

Tegnap belehallgattam Attilának a
[<cite>Mennyit kell még tanulnunk?</cite>][1]
című felvételébe,
amelyben említ egy idős férfit,
aki egy hozzászólásban olyasmit írt,
hogy sokat kell még tanulnunk Istenről.
Ennek nyomán
aznap feljött bennem néhány régi gondolat
és ellenérzés
a tanulással kapcsolatban
(lásd a címet),
de más nem.
Aztán ma hajnalban asztalhoz ülve
újra a téma járt a fejemben,
amikor hirtelen ez jutott eszembe:

> Bizony mondom néktek,
> ha meg nem tértek
> és olyanok nem lesztek
> mint a kis gyermekek,
> semmiképen nem mentek be a mennyeknek országába.
> (Máté 18,3)

Ezt mondja Jézus Krisztus.
Ismét ez az igerész a válasz.
Csak aki olyan, mint egy gyermek,
az mehet be Isten országába.
Gyermekiesség kell, nem tudás.

Azután eszembe ötlött egy emlékezetes eset is
(mint oly sokszor már).
Sok éve hátul ültem a kocsiban a pici unokahúgommal
(pár éves lehetett, még nem tudott beszélni).
Kidobott valami apróságot a gyerekülésből.
Visszatettem az ölébe.
Elmosolyodott,
és azzal a mosollyal kidobta megint.
Visszatettem.
Még nagyobb mosollyal dobta ki.
Visszatettem.
Így ment ez a játék még néhányszor.
*Addigra már az egész gyerek merő öröm volt.
Csak úgy sugárzott róla!*
(Még rám is ragadt belőle valamennyi.)

Ugye nem kell sokáig győzködnöm téged, olvasó,
hogy kettőnk közül a gyerek volt közelebb Istenhez?

A gyereknek nem volt
se birtoka,
se tulajdona,
se múltja,
se jövőképe,
se tudása,
nem törte a fejét semmin,
nem terhelték gond(olat)ok,
nem aggodalmaskodott a holnap felől.
Késedelem nélkül övé volt viszont az öröm,
amit Isten adott neki.
Mert ma már hiszem,
hogy nem a játék okozta az örömöt,
hanem az Isten adta öröm fejeződött ki a játékban.
(Hiszem, mert azóta engem is ért ilyen öröm.)

Az ilyeneké az Isten országa,
nem pedig a tanultaké,
az olvasottaké,
az írástudóké,
a művelteké,
az okosoké,
az agyasoké.
**Hiszen azt már az Antikrisztus mondja,
hogy:** <i>Bizony mondom néktek,
életfogytig tanuljatok,
és fejlesszétek magatokat,
mert azzal a jobb jövőt építitek.</i>

Vannak dolgok,
amiket könnyebb megtanulni,
mint elfelejteni
(azaz visszajutni a megtanulásuk előtti állapotba).
Sok ilyen szemét van,
amitől most az Úrnak kell valahogyan megszabadítania engem.
Mert én csak a könyveket tudtam kidobni a polcról,
és az elmentett címeket törölni a böngészőből.
Az könnyen ment.
Amit viszont magamba vettem,
attól már nem tudom csak úgy megszabadítani magamat.

Valamennyit felejtettem,
de talán még a felejtés is Isten kegyelme.
Van viszont, ami még bennem van és dolgozik.
Például megkísért időnként:
hátha mégis van reinkarnáció,
vagy hátha mégis Indiában látták meg a végső igazságot.
És például a munkám ürügyén is folyton megkísért az elmém,
hogy számolgassak,
és képleteket meg táblázatokat gyártsak,
eképpen csodálva a saját kezem és elmém csinálmányait.

Neked ki az istened:
a tudás vagy Isten?
A tudás fájáról akarsz
életfogytig és lélekfogytig enni,
vagy inkább Isten országában kívánsz lenni?
