+++
title = "A fügefa megátkozása"
date = 2023-10-29
+++

Tegnap egy rokonom azt mondta,
ő Istenben hisz,
de Jézusban nem.
(Nem derült ki, Jézuson kit ért pontosan.
Én nemcsak az embert értem rajta,
hanem Krisztust is,
a Bárányt,
Istennek az Igéjét.)

Mindenesetre azt mondta,
Jézus is követett el hibákat.
Kettőt említett.
Az egyik valami katonás eset,
amit nem tudott elmondani
(így én sem tudom azonosítani).
A másik a fügefa megátkozása.
Amire a bugyuta fejemmel nem tudtam semmit mondani kapásból,
így ez ennyiben maradt.

De a dolog nem hagyott nyugodni.
Amikor egyedül maradtam,
nagy sokára aztán eszembe jutott:
A *lényeget* kihagyta a rokonom!
Jézus egy *gyümölcstelen* fügefát átkozott meg,
amikor éhségében nem talált rajta termést.

És aztán eszembe ötlöttek a példabeszédei,
amelyek mind párhuzamba állíthatók ezzel az esettel.
Amely maga is példázat értékű,
tehát jelentése van.
Nem csak arról szól,
hogy egy szerencsétlen fügefát kiszáraszt.
(*Persze vannak az úton,
akiknek ez már régóta világos.
Nekik teljesen fölösleges tovább olvasniuk.*
És talán nem is annyira a rokonomnak,
hanem nekem volt szükséges a tisztázás.)

Itt van a példabeszéd a szőlővesszőkről,
rögtön a [János 15. fejezetének](http://biblia.biblia.hu/read.php?t=1&b=43&c=15&v=0&vs=) elején.
Jézus (a Krisztus) elmondja,
hogy ő a szőlőtő,
az emberek pedig a szőlővesszők.
A vesszőknek nincsen életük önmagukban;
csak a szőlőtőn tudnak megmaradni.
Az Atya Isten a szőlőmunkás,
aki a gyümölcsöt termő vesszőt megtisztítja,
hogy az még többet teremjen,
ám a *nem termőt kivágja és összegyűjtve elégeti*.

Ott van aztán egy példabeszéd
([Máté 13,24–30](http://biblia.biblia.hu/read.php?t=1&b=40&c=13&v=24&vs=24-30#v22))
a búzáról és a konkolyról.
A gazda a szolgáival elvetteti a jó búzát.
Az ellenségei azonban titokban konkolyt szórnak a földjére.
A szolgák aztán a kikelt mérgező gyomokat látva
megkérdik a gazdától,
hogy honnét kerültek oda.
Biztosan az ellenségei szórták oda, mondja.
Ekkor a szolgák kérdik, kitépkedjék-e a konkolyt.
A gazda viszont azt mondja, ne tegyétek,
mert még a búzát is ki találjátok tépni.
Hanem várjatok búzaérésig,
arassatok le mindent,
és úgy válasszátok szét a búzát a konkolytól.
A búzát a csűrömbe gyűjtsétek,
a *konkolyt pedig égessétek el*.
(Itt a 37. verstől a 43. versig
le is van írva Jézusnak a példabeszédre adott részletes magyarázata!)

Vagy ott van az
([Máté 3,10](http://biblia.biblia.hu/read.php?t=1&b=40&c=3&v=10#v8)
és [Lukács 3,9](http://biblia.biblia.hu/read.php?t=1&b=42&c=3&v=9#v7)),
amikor Jézus azt mondja,
hogy a fejsze a fák gyökerére vettetett,
és *minden fa,
amely jó gyümölcsöt nem terem,
kivágattatik és tűzre vettetik*.

Ezekkel a példabeszédekkel párhuzamba állítva
érthető már a fügefa megátkozásának a jelentősége?
**Egy újabb figyelmeztetés ez az embernek,
hogy aki nem tisztán, nem Istennek tetszően él,
az a pokol tüzében végzi.**
Ezt mondja el Jézus újra meg újra.
(Két lehetőség van.
Két út, két végkimenetel.
Nincsenek kibúvók.)


Végül eszembe adatott még egy párhuzam.
[Lukács 18,8-nak](http://biblia.biblia.hu/read.php?t=1&b=42&c=18&v=8#v6)
a második mondata:
„Mindazáltal az embernek Fia mikor eljő, avagy talál-é hitet e földön?”
Avagy amikor Krisztus visszatér,
vajon rajtunk fügefákon
talál-e jó gyümölcsöt?

* * *

Te jó gazdaként mit csinálnál
a te gyümölcsösödben
az évek óta nem termő gyümölcsfákkal?
Nem mondanád azt,
hogy haszontalan fák,
kiváglak benneteket
és más fákat ültetek a helyetekre?

Furcsán is néznél arra,
aki ezt felróná neked, nemde?
