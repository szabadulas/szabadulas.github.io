+++
title = "Álom a kórházat otthagyó anyámról"
date = 2023-06-27
+++

Anyámat láttam egy kórházi ágyban feküdni, fehér ágyneműn.
A haja mintha sötétebb lett volna, mint öreg korában volt.
Többen is álldogáltunk ott,
az egyik talán az öcsém volt.
A többiek, nem tudom, kik.
Az ágy vége felől láttam anyámat.
A bal karjába egy vékony cső volt bekötve.
Lehet, hogy vért kapott.
Akármi volt az,
még rémlik,
hogy olyasmire gondoltam,
nem segít az rajta.
Valami még történhetett ezután,
nem világos, hogy mi.
Aztán anyám már talpon volt,
és azonmód, ahogy volt,
elindult kifelé a kórházból.
Mintha fehér hálóing lett volna rajta,
ujjatlan vagy rövid ujjú.
Jobbról talán az öcsém kísérte,
én pedig odaléptem hozzá balról.
Ekkor anyám mérgesen rám szólt,
olyasmit mondván:
Te hamis mosollyal jártám ide hozzám;
tudod, mennyire rosszul esett?
Könnyek között válaszoltam neki olyasmit,
hogy azért tettem,
mert nem mertem mondani neki,
hogy nem tudnak segíteni rajta az orvosok.
Még mintha bennem lett volna az az érzés is, hogy:
Hát otthon mi lesz vele?
De ott akkor is jobb helye lesz.

A valóságban nem jártam hozzá hamis mosollyal,
mert a járvány ürügyén be sem mehettem hozzá.
Hamisnak azonban hamis voltam.
Szinte egész idő alatt el sem jutott a hülye agyamig,
hogy nem fog élve kijutni a kórházból.
Haragudtam az orvosokra, látván, mit művelnek
az emberekkel a járvánnyal takarózva,
de azt mégis ostobán elhittem,
hogy a vérrák nem fog ki rajtuk,
legalább kezelni tudják majd.
Persze nem tudták.
Anyám is tudta ezt.
Észre sem vettem,
hogy kiakasztotta a halotti ruháját a szekrényre,
amikor hazaengedték egy rövid hétre.
Az egyetlenre, amit itthon tölthetett.
Ennyire vak vagyok.

Aztán amikor anyám állítólag elkapta a nyavalyát is,
akkor én, hülye fia,
vitaminokat javasoltam neki.
A leukémia miatt pedig CBD-olajat, hátha segít valamit.
Visszautasította ezeket.
Nem hitt bennük.

A hülye, földhözragadt idősebb fia, akit lánynak akart,
csak arra volt „jó”,
hogy hülyeségekkel, hamisságokkal traktálja még a halál szélén is.
Azzal búcsúztam el tőle,
hogy így vagy úgy még találkozunk.
A reinkarnáció forgott abban a barom fejemben.
Forgott abban minden,
*csak Isten nem*.
Ajánlottam anyámnak mindent,
*csak Istent nem ajánlottam a figyelmébe*.
Az egyetlent, aki meg tudta volna menteni.
Legalább a lelkét.

Az volt beteg neki is.
Istennel nem foglalkozott ő sem.
Nézte az átkozott sorozatokat,
és egész életében olvasta a romantikus, szerelmes könyveket.
Az ő szerelemvágya ragadhatott rám már kisfiúként.
Nem elítőleg mondom.

Hogy mi lett a lelkével,
azt most már csak Isten tudja.
Anyám a vitaminokkal és az olajjal együtt
visszautasította a kórházi lelkészt (vagy micsodát) is.
Hazaküldte a kiadványokat, amiket az nála hagyott.
Csak remélni tudom,
hogy Istent nem utasította vissza.
Hogy Isten valamiként el tudott jutni hozzá
a gyötrelmeken át.

Álmomban fehér ruhát láttam anyámon.
Adja Isten, hogy úgy legyen.
