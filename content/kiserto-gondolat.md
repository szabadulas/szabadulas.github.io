+++
title = "Kísértő gondolat"
date = 2023-04-24
+++

Időnként,
mint ma reggel is,
támad a kísértő gondolat,
hogy az Istenhez fordulás tévút.
Jön hindu dolgokkal,
buddhizmussal,
zennel,
ilyesmikkel,
lényegében azt súgva,
hogy ez az út csak
egy álomnak a része,
és jobb volna fölébrednem
az igazi önvalómra.

Ma reggel viszont
kaptam e kísértés ellen egy meglátást.
Eddig föl sem tűnt, hogy
*ez a kísértés csak azóta van,
amióta Istenhez fordultam,
illetve magához fordított.*

Az olvasmányokba merülés,
a keleti tanokkal kacérkodás,
a hiábavaló meditálási kísérletek,
a „Ki vagyok én?” gyakorlatokkal való meddő erőlködés,
az antropozófusok hallgatása
idején *bezzeg soha nem ért* olyan kísértés,
hogy tévúton vagyok.
Csak szívtam magamba, ami éppen érdekelt,
amíg el nem múlott az érdeklődés.

Hová térítene a kísértő gondolat?
Vissza olyan utakra, ahol nyugodtan próbálkozhatok tovább,
mert ha nem megy valami,
akkor ráérek erőltetni,
elvégre gyakorlat teszi a mestert,
és potom ezer vagy ezermillió testesülés
múlva csak elérem a célt…
Ugyan, ne is törődjek azzal,
hogy a korábbi utaimon
ugyanolyan hitvány ember maradtam!

Azokon
semmi nem tartóztatott meg a paráznaságtól.
Semmi nem kezdte puhítani a keménységemet.
Sehol nem voltak az elmúlt hónapok
megértései, meglátásai, szembesülései, örömei,
de még az álmai sem.

Boldogok azok, akik nem szorulnak rá ilyen meglátásra.
