+++
title = "Olaj a lámpásomba"
date = 2023-05-03
+++

Bőven adott Isten olajat a lámpásomba mindig is.

Adta a szerelem tüzének olaját.
(Az már a saját hibám,
hogy rossz irányba fordítottam a lángot.)

Adta az alkohol, a cigaretta és a kábítószerek
soha meg nem kívánásának olaját.

Adta az iskolák megutálásának
és természetük felismerésének olaját.

Adta a sportversenyezni nem akaródzás olaját.
(Hiába versenyeztettek,
a félénkség erősebb volt,
és mikor látták,
hogy egyik alkalommal
örömmel csúsztam le a továbbjutásról,
békén hagytak.
A gimnáziumban meg már eleve nemet mondtam a noszogatásokra.
Egészen a közelmúltig nem tudtam,
de ezzel megmenekültem az emberektől vett dicsőség hajszolásától.)

Adta a vezető szerepektől való tartózkodás olaját.
(Még az őrsvezetést is kelletlenül csináltam.
Nem volt kedvem dirigálni senkinek.)

Adta a karácsony, majd később a többi ünnep hamisságán átlátás olaját.
(Egy életre emlékezetes marad
az a gimnáziumi kötelező ajándékozás
egyik évben.
Tanulságos volt, csak nem úgy, ahogy szánta az osztályfőnök.)

Adta a pályát választani nem tudás olaját,
és mellé a pályaválasztással szembeni ellenszenv olaját.
(Tiltakozott bennem valami,
amiért pályára akartak állítani, mint valamiféle műholdat.
Vagy ráterelni egy útnak az egyik sávjára.
Ilyesféle gondolatokat szült bennem az ellenszenv.
Pedig akkor még nem is tudtam a széles útról…
Mégsem szívleltem.)

Adta az életcéloktól való mentesség olaját.
(Az már az én vakságom,
hogy nem láttam meg benne a szabadulás lehetőségét.)

Adta az erős hovatartozástól való mentesség olaját.
(Sem nemzettel, sem néppel, sem fajjal,
sem egyéb csoportokkal nem azonosultam erősen.
Régtől visszatetsző az ilyen azonosulás,
a zászlólengetés, a közös öndicsőítés.
Még a családalapítás vágya sem dolgozott bennem.
Mintha csak az erős földi kötelékektől
igyekezett volna távol tartani Istennek ez az olaja…)

Adta a tömegek kerülésének
és a tömeggel szembeni bizalmatlanságnak az olaját.

Adta a magánytól meg nem ijedés olaját.

Adta a hitetlenségek olaját:
hogy ne higgyek
papoknak,
politikusoknak,
hivatalnokoknak,
jogászoknak,
rendőröknek,
újságíróknak,
hírbemondóknak,
szóvivőknek,
marketingeseknek,
szakértőknek,
orvosoknak…

Adta a rádiózás, majd a tévénézés
megunásának és elhagyásának olaját.

Adta az újságoktól, a hírektől való megundorodás
és az újságolvasás meg a hírek elhagyásának olaját.

Adta a legutóbbi járvány körüli hamisságok megérzésének olaját.
Adta az oltások elutasításának olaját.
Adta a járványürügyi intézkedéseken átlátás olaját.
(Hibákat elkövettem ezek ellenére is,
de az már az én gyarlóságom.)

Adta a világ bejárása iránti közömbösség olaját.
(Fölösleges lett volna bárhová is mennem:
tévút minden út, ami nem Őhozzá vezet.)

Adta a világi élet hiábavalósága látásának olaját.
(Az már az én hibám,
hogy nem vettem észre ebben a hívást.)

Adta a világ nem szeretésének olaját.

**Azonban én minderről nem tudtam semmit.**
Ha azt kérdezték volna, akár csak egy éve is,
hogy mit kaptam Istentől,
legjobb esetben azt válaszoltam volna:
Milyen Istentől? Semmit!

De hiszen elhalmozott olajjal bőven.
Mégsem gyújtottam meg a lámpásomat
évtizedeken át.

Pedig minden csepp olaj 
ugyanabba az irányba mutatott:
el az evilágtól,
vissza Istenhez.
Csak most látom,
hogy minden, amit kaptam,
összeegyeztethető Jézus tanításaival,
aki kihív bennünket ebből a mulandó világból
Isten országába.

Én meg keresgéltem maflán mindenfelé,
csak ott nem,
ahová minden visszamutatott,
visszahívott.
Noha Isten apránként értésemre adta,
hogy hazug ez az egész világ
(két éve ki is mondtam:
nem igaz itt már semmi),
mégis itt kerestem az igazságot
annyi éven át.
Az Istentől kapott elégedetlenségemet
inkább arra használtam,
hogy mégis itt keressem a megelégedést,
és elmentem tévutakra,
el a keskeny út mellett.

Isten, Krisztus már javában itt dolgozott bennem,
amikor még nem is tudtam róla.
