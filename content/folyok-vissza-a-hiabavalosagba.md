+++
title = "Folyok vissza a hiábavalóságba"
date = 2023-03-26
+++

Napok óta alig emlékszem az álmaimra.
Nappali megértések sem jönnek.
Tegnap óta mélyponton vagyok.
Nyomorultul érzem magamat.
Egy istentelen lelki nyomoréknak.
Vaknak, süketnek, értetlennek, kábának.
Tombol bennem a fenevad.
Az *én* egy fenevad.
(*A* fenevad?)

És ha már mélypontra kerültem:
tegnap elkezdtem még jobban belefolyni a világba.
Azon képzelegtem,
hogy mit és hogyan kellene megjavítanom
a házban, a ház körül,
meg hogy mi minden fölösleges holmit kellene kiszórnom.

Pedig belül van szükség rendrakásra.
Onnan kell kiszórni a rengeteg szemetet.
Főként magát a fenevadat.

Ma délelőtt meg a számítógépen vacakoltam.
„Hátha kell még” alapon
visszatettem egy-két dolgot, amit korábban letöröltem.
Csak megyek egyre vissza a világba, a dolgokhoz.
Eszembe jutott, hogy az
[elakadásról](@/szembesito-almok-az-elakadasomrol.md)
kapott járdás álomban a hátizsák, amelyhez visszamentem,
a munkába hordott táskám volt.
Még a pénzt is ugyanúgy tartottam benne,
mint a valóságban.
Hát tessék!
Csak megyek vissza a világba…
Vissza a hiábavalóságba, a mulandóságba.
Ott tervezgetem a nem létező jövőmet.
A fenevadnak ez kell: a világ.
Ehhez van szeme, ehhez van füle,
itt érzi otthon magát.
Itt akar berendezkedni.
Abban, ami elmúlik.
Pedig a testtel együtt a fenevad is megdöglik.

A lélek meg itt van süketen, vakon, értetlenül, kábán,
Istentől elvágva.
A fenevad elvesz tőle minden esélyt.

„<i>…de szabadíts meg a gonosztól.</i>”
Az acsarkodó fenevadtól itt bent.
Az éntől.

* * *

A lényeget meg csak most vettem észre.
Azért tombol az én, a fenevad,
mert napok óta nem részesült a lélek örömeiből.
Se különös álmokból, se megértésekből.
Ezekből élősködik.
És amikor nem jut hozzájuk egy darabig,
akkor előjön követelőzve.
*Akarom!*
Megmutatja magát.
Hogy itt van még,
nem tűnt el sehova.
Nem tűnt el az *én akaratom*.
