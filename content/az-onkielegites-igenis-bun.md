+++
title = "Az önkielégítés igenis bűn"
date = 2023-12-23T12:00:00
+++

Régi adósságom ez.
Szólnom kell róla,
mert hónapokkal ezelőtt találkoztam egy olyan felvétellel,
amelyben azt bizonygatták,
hogy nem feltétlenül bűn.
(Bűn vagy vétek, mit tudom én, melyik.
Nem érdekel, miféle különbségeket tesznek az emberek.
Istennek nem tetsző dolog, az a lényeg.)
Nem fogom reklámozni a csatornát.
Elég annyi, hogy amerikai,
és Keresztelő János bizonyos szavai után kapta a nevét.

Először egy magyar csatornán láttam tőlük valamit,
aztán kíváncsiságból ellátogattam az oldalukra.
Ott jött elém az a felvétel.
Mivel akkoriban a kéjvágy kísértésével küszködtem,
megnéztem a videójukat.

Bár ne tettem volna…
Úgy jöttem el onnan, vissza sem nézve,
hogy hangosan mondogattam:
Istenem, Krisztusom, én ezt senki embernek nem vagyok hajlandó elhinni;
csak ha ti mondjátok nekem, hogy nem feltétlenül bűn, csak akkor hiszem
el.

Valahogy úgy érveltek,
hogy Jézus nem ítélte el a magömlést.
Nem ment ilyen messzire.
Mert hát a nemi ösztön Istentől van, mondták,
ezért az rendben van.
Különben is, a magömlés természetes, mondták.
(Megjegyzem: a gyilkos galóca is természetes, mégis árt, ha megeszed.
Még valami: a mózesi törvények szerint a magömléses,
de még a magfolyásos férfi is tisztátalan,
és a tisztuláshoz áldozatot kell bemutatnia.)
Olyasmivel is jöttek,
hogy azokban az időkben is magukhoz nyúltak a férfiak.
Isten bizonyára tudott erről,
és ezt önmagában nem ítélte el.
Mert hát a férfiaknál nem úgy van, mint a nőknél, fejtegették;
nálunk folyamatosan termelődik a mag,
ezért valahogyan távoznia kell.

Aztán valahogy úgy folytatták,
hogy amit Jézus elítélt,
az a paráznaság.
A házasságtörés.
De abban Jézus szigorúbb, mint a tízparancsolat:
„Én pedig azt mondom néktek,
hogy valaki asszonyra tekint gonosz kivánságnak okáért,
immár paráználkodott azzal az ő szívében.”
(Máté 5,28)
Ha tehát megkívánsz valakit
(aki nem a feleséged),
buján képzelegsz róla,
akkor máris házasságot törtél.
(Házasságon kívül meg eleve bűnös dolog ez egész.)

A következő rész zavaros.
Már nem emlékszem jól.
Ugye a megkívánás mögött a kéjvágy van.
Tehát a kéjvággyal van a baj.
De azzal is csak akkor,
ha bűnhöz,
Isten törvényeinek megszegéséhez vezet.
Fejtegettek valamit arról,
hogy csak azzal,
hogy megfordul a fejedben egy bűn,
például lopás,
azzal még nem követsz el lopást.
Valami ilyesmi.

Mindebből azután valami olyasmit hoztak ki,
hogy ha úgy végzel önkielégítést,
hogy ebbe senkit nem vonsz bele,
még képzeletben sem,
akkor minden rendben van.
Nyugodtan csinálhatod.
Sokan csinálják is, mondták,
mert segít elűzni a kéjvágyat,
és akkor megnyugszanak,
kitisztul az agyuk.

Tehát, összefoglalva, ne nézz pornót,
se semmilyen képet,
meg persze hangokat, hangfelvételeket se hívjál segítségül,
és egyáltalán, ne vonj bele senkit a dologba
(kamerán, telefonon, világhálón stb. keresztül),
és ne gondolj se foglalt nőkre, se ismerősökre,
ne sóvárogj utánuk.
Ha így teszel, akkor nem szeged meg Isten törvényeit,
és nyugodtan könnyíthetsz magadon.

Hát, először is,
sok szerencsét ahhoz,
hogy a kéjelgés hevében
a <cite>Ne gondolj a fehér elefántra!</cite>
nevű játékékot megnyerd a fejedben…

De mindegy,
az egész okoskodás
megbukik Jézus szavain.
Jézus azt mondja,
keressük mindenekelőtt az Istennek országát.
Hogyan fér össze ezzel az önkielégítés?
*Sehogyan.*
Mert ha Isten országa az első,
akkor miért fontos még az önkielégítés?
Elvégre nem létszükséglet.

Jézus maradandó mennyei (lelki) kincsek gyűjtésére szólít fel
a romlandó földiek (testiek) ellenében.
Hát az önkielégítés melyik? *Testi.*

Jézus azt is mondja,
aki követni akarja,
az tagadja meg magát,
és vegye fel a keresztjét minden egyes nap.
Pál még a szánkba is rágja ugyanezt,
amikor olyasmit mond,
hogy öldököljétek meg a ti tagjaitokat.
Ott még nevén is nevezi a bujaságot (Kol 3,5).
Az önkielégítésben hol van
az önmegtagadás,
a tagjaink, a testi kívánságaink
megöldöklése,
megfeszítése?
*Sehol.*

Erről egyébként Pál még több helyen ír;
most nem tudom mindet előkeresni.
De Péter is int a test kívánságai ellen
(például 1Pt 2,11; 1Pt 4-ben; 2Pt 2-ben).
A test ellen intenek
a lélek érdekében.

Aztán ott van még,
amikor Jézus Isten országáról mint földbe ásott kincsről beszél.
Hogy aki azt megtalálja,
örömében eladja mindenét,
és megveszi azt a földet.
Kivéve az önkielégítést,
azt megtartja mert…
*Nem tartja meg. Mindenét eladja.
Olyan öröme van már,
hogy nem kell neki semmi más.*

Azt mondták a videóban,
az önkielégítéssel elűzik a kéjvágyat.
*Dehogy űzik el!
Hát folyton visszatér.
Azt erősíti az ember azzal, hogy magához nyúl.*
Sajnos hosszú évek tapasztalatával tanúsíthatom,
hogy sokszor negyed óra sem kell a visszatéréséhez.

Mi lesz az emberrel,
ha úgy hal meg,
hogy rabja még a kéjvágynak
meg ráadásul még az önkielégítésnek is?
Mit kezd ezekkel a lélek test híján?
*Kínlódik az égető vágytól az örökkévalóságban.*
Tudod, milyen érzés az,
amikor nagyon viszket valamid,
de nem tudod megvakarni.
Szorozd meg ezt végtelennel.
(Nyáron egyszer meglegyintett engem ennek a szele.
Írtam róla valahol.
Pár percig átéreztem valamennyire,
milyen lehet a csillapíthatatlan sóvárgás.)

A hab a tortán.
A videó készítője a felvétel végén elmondta,
hogy ők a barátaival egy rendszert használnak
(buddy system, vagy mi).
Naponta megírják egymásnak,
hogy történt-e valami:
pornónézésre csábultak-e, meg ilyesmik.
Ha nem történt semmi érdekes,
akkor csak annyit írnak,
hogy „nincs mit jelenteni”.

Emberi „megoldás” ez,
és mint olyan,
nem jó semmire,
csak önáltatásra.
Ahelyett, hogy Krisztushoz imádkoznának szabadulásért,
inkább a saját kezükbe veszik a dolgokat.
Szó szerint is…
És ilyesmikre biztatnak másokat.
A legrosszabb ebben az,
hogy olyanok teszik ezt,
akik Istenről és Jézus Krisztusról beszélnek.

Holott Krisztus tényleg megszabadít.
Amíg pedig a szabadulás meg nem történik,
addig megtartóztat.
Tapasztalom.
Csak imádkozni kell Krisztushoz.
Ha bűnre csábít a szemed, nézz félre erőnek erejével.
Mondj nemet a régire,
utasítsd el a gonoszt,
fennhangon, ha kell.
És imádkozz.
Főleg, ha mégis kísértés közeleg.

Mert testi vágyakkal megkötözve
egyetlen lélek sem
megy be Isten országába.
