+++
title = "Gazdag szegények, szegény gazdagok"
date = 2023-03-13
+++

Tegnap reggel jött a gondolat,
hogy van szegény,
aki annyira gazdag,
hogy képes odaadni még
az utolsó fillérjét és az utolsó falat kenyerét is.
És van gazdag,
aki annyira szegény,
hogy csak harácsol egy életen át,
mégsem érzi soha, hogy elég neki.

Ma reggel aztán jött a felismerés,
hogy mindezt tegnap csak az anyagiakkal társítottam,
holott a lelki kincsekre is érvényes.
Sőt, hogy itt a lélekről van szó.
Hiszen a külsőleg szegény ember,
aki képes adni,
az lélekben bővelkedik.
A külsőleg gazdag pedig,
aki kényszeresen harácsol,
az lélekben szűkölködik.
Akár anyagiakról,
akár lelki kincsekről van szó.

Ekkor azt is megláthattam,
hogy annyira fukar vagyok,
hogy még a lelki kincseket is kuporgatni akarom.
Ugyanazzal a hozzáállással,
amellyel éveken át számolgattam a pénzemet.
Vezettem a legapróbb kiadást és bevételt is.
A fogamhoz vertem a garast.
Tisztára zsugori lettem.
Ugyanez volt a hozzáállásom akkor is,
amikor a megvilágosodást kerestem.
De jó volna szépen megszabadulnom már testben a lét forgatagából,
a többiek meg csak hadd forgolódjanak tovább föl-alá.

De miért adna nekem Isten lelki kincseket,
ha magamnak tartogatom azokat?
Mi lesz akkor azokkal az emberekkel,
akiknek én adhatnám tovább?
Ahogyan mint Istenre vak és süket embernek
előbb nekem is más emberek adták tovább
az Istentől kapott lelki kincseiket,
és adják ma is.

Nem, Isten az ilyen fukaroknak,
mint én, nem ad sok kincset.
Azokat gazdagítja inkább velük,
akik olyan örömmel adják tovább,
amilyennel Ő adta.
*Mert általuk megsokszorozódik az öröm és a lelki gazdagság*.

És ez a talentumos példabeszédnek,
a talentumok megszaporításának az értelme.
Csak most esik le.
Pedig olvastam a példázatot,
és hallottam hozzá magyarázatot,
amit úgy látszólag értettem is.

Kaptam ugyan lelki kincseket Istentől,
de már három hónapja csak ücsörgök rajtuk.
Keveselltem, kicsinyelltem őket.
Majd ha több és nagyobb lesz, gondoltam,
akkor lesz miből adnom,
addig meg jobb, ha hallgatok.
Az amúgy is kényelmesebb.
Meg biztonságosabb…

És még csodálkoztam, hogy a biztató kezdet után
miért érzem úgy egy ideje, hogy elakadtam az úton.
Tegnap este könyörögtem Istenhez,
mutassa meg,
mit csinálok rosszul,
mit rontottam el,
miért akadtam el.
Fölébredtem, semmi válasz.
Ej…
Azért reggel még kértem újra.
És, Istennek hála, kisvártatva egyszer csak
jött a második bekezdésben leírt megértés.
Abból lett mindez itt.
