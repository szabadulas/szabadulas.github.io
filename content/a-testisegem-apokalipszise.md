+++
title = "A testiségem apokalipszise"
date = 2023-06-10
+++

Az elmúlt napok
kísértései,
megértései
és kellemetlen szembesülései
közepette lenni olyan,
mintha elkezdődött
volna bennem a testiség lelepleződése.

A szokásosnál is nagyobb
késztetést éreztem,
hogy elhallgassam az egészet.
Kínos megosztanom,
és amúgy is személyes ez,
csak nekem szól – mondta az ego.

Személyes, igen.
Viszont nem egyedi.
Sokan vannak megkötözve hozzám hasonlóan.

A világ műterméke vagyok én is.
Ismerem a gondolatait.
Tudom, hogy szerinte bolondság, amit most teszek.
De kinek akarok megfelelni?
Hagyom, hogy az emberek elvárásai határozzanak meg?
Hogy az ő tekintetük alakítson?
Na ez az,
amikor csak mondogatja valaki, hogy Uram, Uram,
de közben a világ előtt hajt térdet.
A hallgatásommal nem csupán megtartom magamnak, amit kaptam,
hanem ráadásul a világ mellett teszek hitet.

Nem fogom kiteregetni,
hogy milyen mocskos dolgokat tettem.
A részleteket csak Isten és Krisztus előtt merem beismerni.
Világi megítélés szerint kicsi piszkok ezek.
Olyasmik, amikről sokan be tudnának számolni,
ha kellően oldódnának a gátlásaik,
mondjuk szesz hatására (vagy liberális ideológiáéra).
De mit beszélek,
hiszen sokan egyenesen be is mutatják az egész világnak.
Az én dolgaimnál többet is.
Tudom, mert néztem a pornóoldalakon.
Nem vagyok különb, egy pöcegödörben lubickolunk.

Amiről viszont szólok,
azt nevén fogom nevezni.
Fáraszt a sok kertelés.
A bűnt, a mocskot nem szégyelljük,
tévelyegni nem szégyellünk,
csak nehogy nevén nevezze valaki, hogy mit csinálunk,
mert akkor rögtön föl vagyunk háborodva,
és adjuk a szentet.

**Ha gyermeki lélek vagy, ne olvass tovább!**

Ne is érintsen ebből semmi.
Olyan tudálékos mocskoknak való ez, mint én.
Azoknak, akik nemcsak belesüllyedtek a mocsokba,
hanem még téves elképzeléseket is kialakítottak róla,
amiket aztán Istennek, Krisztusnak
semlegesítenie kell,
hogy egyáltalán elkezdődhessen a szabadítás.

* * *

Testi vágyként említettem korábbi írásomban
a hónap eleji kísértést.
Sumákoltam.
Nemi vágy az.
Esetemben
a nők iránti vonzalom.
Sokáig így gondoltam rá.
Lényegében inkább a női *alak*
iránti vonzalom.

A napokban azonban megláthattam,
hogy nem is ez az elsődleges.
Tévesen tartottam annak hosszú időn át.
A kéjvágy az elsődleges.
A farkammal megélhető parancsoló élvezetek iránti vágy.
Ez volt előbb.
A női alak iránti vonzalom
később társult hozzá.

Ennek meglátása volt a kulcs, azt hiszem.
Mert utána megláthattam, hogyan ébredt föl bennem ez a kéjvágy.
Tegnap pedig megsejtettem még azt is,
hogy előtte honnét szívódott belém kicsi koromban, mint víz a szivacsba.
(Nem nevezem meg, nem fontos.)

A fölébredése egy emlékezetes orvosi vizsgálaton történt
óvodás koromban.
Az általános iskolába kényszerítés előtti vizsgálat lehetett.
Valamivel később otthon eljátszottam magamon az egészet,
mert a vizsgálaton érzett
kiszolgáltatottság és szégyen ellenére
volt benne valami izgató is.
Talán össze is keveredtek ezek az érzések
(hatásos elegy).
Még egy kis fémtárgyat is használtam (sztetoszkóp gyanánt),
azt nyomkodtam végig a hasamon, egyre lejjebb haladva.
Majd a farkamat is megtapogattam, ahogyan az orvos.
Csak én nem esetleges fejlődési rendellenességek nyomait vizsgáltam,
hanem egy újonnan felbukkant izgalmat próbálgattam.

Hát, ilyen dolgok történhetnek,
amikor egy gyereknek
a lábai között nyúlkálnak.
Még a legjobb szándékkal sem tudja senki,
hogy mihez nyúl hozzá valójában.
Azt hiszi, egyszerű anatómiai vizsgálatot végez,
közben meg esélye sincs észrevenni,
hogy az érintése olyan lehet, mint egy kis áramütés,
amelynek során kipattan egy szikra,
az pedig lángra lobbant valamit,
tűzvészt okozva később.

Nagy tűz lett.
Nagy ocsmányság.
Érezhettem a napokban.
A kielégítetlenül maradt kéjvágy kísértése alatt
átfutott rajtam,
hogy minden, de *minden*,
amit az emberek megtesznek
ennek a kéjvágynak a hatására,
*az ott van bennem*.
Ha máshogyan nem,
akkor lehetőségként.

Hogy aztán mennyit valósítanék meg ezekből a lehetőségekből,
az azon múlna,
hogy mennyire hatalmasodik el rajtam a kéjvágy.
Mert ha annak hatására megfogan egy gondolat vagy kép,
onnan már rövid az út a megvalósítás felé.
A *ki*élés felé.

Ezt a sok kiélést látom a világban.
Ott látom minden mocskomat,
csak nem ismertem fel, hogy az enyém is.
Másokra mutogattam én is.
A látványosan mocskosakra.

Én?
Én rendes vagyok.
Viszonylag.
*Hozzájuk* képest.
Csak kis szutykaim vannak.
*Odáig* azért nem süllyednék le *soha*, mint ők.

Ugyan már…
Az ego hárításai.
Tényleg ott van bennem minden.
Ha már képzeletben fölvillan egy mocskos dolog,
az *bennem már ott van*.
Rám már *hatott* valamennyire.
(Mit mondott Jézus arról,
aki gonosz *kívánságból* nőre néz?
Az már paráználkod*ott* vele az ő *szívében*.
Hát ezért nem népszerű Krisztus.
A szabadító igazság.
Mert nem áltat, nem hízeleg, nem kertel.)

Ott van bennem és bennünk minden mocsok,
és azért kerül kívülre,
mert amíg bent van,
addig nem vesszük észre.
Nem is akarjuk.
Rontaná a hamis képet,
amelyet mutogatunk magunkról.
Ha mégis meglátunk valami piszokféleséget:
gyorsan félrenézünk;
vagy elfutunk;
vagy hárítunk;
vagy kimagyarázzuk.
Segít bennünket ebben a világ.
Segít kimagyarázni.
Normalizálni, vagyis szokványossá tenni. Rendessé.
(Hát a többség ilyen meg ilyen…
Igen? Akkor rendben van.)

Kívülre csorog tehát a sok mocsok, a sok bűn,
amelynek szabad folyást engedünk magunkban,
aztán kívülről ömlik vissza ránk,
mert a vak szemeinkkel
úgyis csak a kőkeménynek vélt anyagi valóságot,
a külvilágot látjuk.
A belsőt, a finomat, nem látjuk,
ezért kívülről keményedik ránk,
hogy lássuk már meg.

* * *

Vissza oda, hogy a kéjvágyam az elsődleges.
Tegnap reggel viszont elkezdtem kételkedni
ebben a megértésben.
Jól emlékszem a vizsgálatra és a későbbi dolgaimra?
Olyan régen voltak.
Nem felejtettem ki valami fontosat?
Istennek címeztem a kérdéseket.

De nem reméltem választ.
Tudom, mennyire süket vagyok.
Kicsivel később mégis felbukkant bennem egy gondolatkísérlet.
Erre aztán végképp nem számítottam.
Megpróbálom olyan egyszerűen leírni, ahogyan jött.
(Mert utána aztán cifráztam.)

Egy meghitt hangulatot árasztó szobában vagy.
Egyszer csak betoppan álmaid netovábbja.
Teljesen olyan, hogy a torkodban dobog a szíved tőle.
Addig ismerkedtek, hogy már szinte szikrázik köztetek a levegő.
És akkor ő egy játékot ajánl neked.
A játék neve: <i>Meglepetés!</i>
Elmondja a szabályokat:
Beköti a szemedet,
neked pedig annyi a dolgod,
hogy levetkőzve hanyatt fekszel az ágyon,
és hagyod, hogy meglepetésben legyen részed.
Még a kezeidet is az ágyon kell tartanod,
különben vége a játéknak.
Ha bármit ellenzel, ami történik,
egyetlen szóval leállíthatod az egészet.

Nem kell győzködnie, belemész.
Mindent úgy teszel,
ahogyan mondta,
ő pedig kézzel, szájjal feljuttat a csúcsra.

– Meglepetés! – szól aztán egy ismeretlen hang az ágyékodnál.
Lekapod a szemedről a kötést.
Egy idegent látsz álmaid netovábbjának hűlt helyén.
Nem elég, hogy csúf,
még nem is olyan nemű, mint ő.

Fölháborodsz?
Undorodsz?
Miért?
Átvertek?
Nem te verted át magadat?
Azt hitted, van nálad egy bizonyos színvonal.
Azt hitted, az alatti emberrel nem is tudsz élvezkedni.
Nem vagy te kutya,
hogy egy kis körbeszaglászás után
összetapadj akárkivel.
Te egy magasztos valaki vagy,
kifinomult elvárásokkal,
magasra tett léccel.

És mégis.
Mégis élvezted az egészet.
Ugye, hogy a nemi szerved,
és egész tested bőrérzéke,
nem tud különbséget tenni
vonzó és csúf ember érintése között?
Nő és férfi érintése között?
(Hát emberé és androidé között…?)

Ez a gondolatkísérlet elsősorban nekem szól.
Nem tudom, Istentől van-e.
Hogyan lehetne tőle?
Botrányos gondolat.
De miért ne lehetne?
Isten nem álszemérmes.
Az álszemérmes egy képmutató parázna.
Isten sem nem képmutató, sem nem parázna.
Őneki nem kell kertelnie.
A lelkünk a tét, lassan elveszünk a sok önámításban.
Ha még Isten is finomkodásokkal áltatna minket, elvesznénk mind.
De ha hagyjuk, megmutatja, mi van bennünk.

Megmutatta, mi van bennem.
Ha már nem vettem azt komolyan abban a képben,
amely emlékekből és árulkodó álmokból
rajzolódik ki.
Fölösleges volt azzal foglalkoznom azon a reggelen,
hogy vajon tényleg megelőzte-e nálam a kéjvágy a nők iránti vonzalmat.
A gondolatkísérlet ráirányította a figyelmemet a mostra.
*Hogyan állok most?*
Hát, úgy, hogy én ott bekötött szemmel bizony élvezném a dolgot.
Mert az az igazság, hogy
*a testnek
édes mindegy,
hogy honnét kapja az élvezetes ingert.*
A testet csak az a gerjedelem
és annak kielégítése érdekli.
Ha félrevezetjük a tudatot (az ént?),
vagy elkábítjuk,
akkor…
Sodoma és Gomora orgiáiban találjuk magunkat.

Ha ki lenne rántva alóla a kéjvágy,
ledőlne a női idomok iránti vonzalmam építménye.
Viszont a vágy, köszöni szépen, e vonzalom nélkül is megvan.
És ahogyan már írtam,
a testnek mindegy, hogy miként elégül ki a vágya.
Az emberben ott van, egy darabig mindenképpen,
hogy bármihez megtanulja kötni a kéjvágy
kiváltását és kielégítését
(vagy utóbbinak legalább a várását).
Képesek vagyunk összevissza rágerjedni akármire.
A kipusztulásba és a pokolba tudjuk gerjedezni magunkat és egymást.
Bennünk van a lehetősége.

Az orrunk előtt valósítják meg a genderezők.
Azért akarják szexualitással
traktálni már a néhány éves gyerekeket is,
mert a legtöbbjük előbb-utóbb meg fogja tapasztalni
a nemi szervvel átélhető erős izgalmakat,
és ha ezeket sikerül már korán társítani bármivel
(csak lehetőleg nem az ellenkező nemmel),
ha tehát sikerül elérni,
hogy tetszőleges helyről várja az ember gyereke a kéjes kielégülést,
akkor nagyüzemben lehet előállítani bármilyen torzulást.
Az álszivárványra hányható összes szín kevés hozzájuk.

Olyan torzulásokba, és annyifélébe csalhatják bele az embereket,
amelyekben végleg elvesznek.
És amíg azzal mossák az emberiség agyát,
hogy el kell fogadni a nemiség minden formáját,
addig észrevétlenül továbbra is megkötöz bennünket a kéj.
Mert ez az, amit nem bírunk elengedni.
A testi kéjt, élvezetet, gerjedelmet, izgalmat.
Nem heteroszexuálisak vagyunk,
nem homoszexuálisak,
meg ilyen-olyan szexuálisak,
hanem kéjsóvárak.
