+++
title = "Jézus Krisztust hallgassátok!"
date = 2023-09-10
+++

Mindössze néhány hónappal azelőtt,
hogy tavaly decemberben hallottam az élő Istenről,
belecsúsztam a Mária-kultuszba.
Pontosabban,
a magyarokról és a hagyományainkról szóló YouTube-videókat nézegetve
késztetést éreztem, hogy Istenhez imádkozzak,
viszont egyidejűleg Máriához is elkezdtem fohászkodni.

Annak kapcsán jött ez elő,
hogy ma búcsút tartanak a falunkban.
Viszonylag híres [búcsújáróhely][segesd] ez a környéken,
régen sokan zarándokoltak ide.
Kisboldogasszony napját ünneplik.
Nagyboldogasszony napján is tartanak búcsút.
A kegykápolnát a Fájdalmas Szűz tiszteletére emelték.
Nagyban folyt tehát itt a Mária-imádat.
Kezdik erősíteni újra.

[segesd]: http://bucsujaras.hu/segesd/

Arra, hogy én ebbe beletévedtem,
mentségem nincsen,
csak magyarázatom.
Hittan ide, hittan oda,
bizony nem ismertem Jézus beszédeit.

Nincsen teológiai képzettségem,
és arról sincsen fogalmam,
hogy miket tanítanak a katolikusok Máriáról.
Csak annyit tudok,
hogy sokan valamiféle közbenjárónak,
közvetítőnek tekintik ember és Krisztus között.
Azonban a négy evangéliumot olvasva
számomra már tarthatatlan ez a Mária-imádat.

Lássuk csak…

Amikor három tanítvány egy hegyen
együtt látta Mózest, Illést és a szemük láttára elváltozott Jézust,
akkor annyira elámultak,
hogy Isten égi szózattal figyelmeztette őket:
Jézus az Istennek szerelmes Fia, őt hallgassák
([Máté 17,5](http://biblia.biblia.hu/read.php?t=1&b=40&c=17&v=5&vs=5#v3);
[Márk 9,7](http://biblia.biblia.hu/read.php?t=1&b=41&c=9&v=7&vs=7#v5);
[Lukács 9,35](http://biblia.biblia.hu/read.php?t=1&b=42&c=9&v=35&vs=35#v33)).

Vajon csak hármuknak szólt ez az intés?
Azért küldte el Isten a világba az egyetlen fiát,
azért hozta el a Fiú az örömhírt,
azért adta az életét a bűnök váltságául,
azért támadt fel a megtérőket az örök életre vezetni,
hogy aztán másokra figyeljenek az emberek?
Ugyan már.
**Isten egyértelművé tette, kire hallgasson, kire figyeljen az ember.
*Jézus Krisztusra*.
Nem Mózesre,
nem Illésre,
és nem Máriára,
és nem másra,
hanem *Jézusra*.**

Jézus pedig elmondja,
hogy ő az út, az igazság és az élet,
és senki sem mehet az Atyához,
csak az, akit maga Krisztus vezet
([János 14,6](http://biblia.biblia.hu/read.php?t=1&b=43&c=14&v=6&vs=6#v4)).
Az Atyát ugyanis csak a Fiú ismeri,
és akinek ő meg akarja jelenteni,
hiszen Isten mindent a Fiúnak adott át
([Máté 11,27](http://biblia.biblia.hu/read.php?t=1&b=40&c=11&v=27&vs=27#v25)).

Jézus kifejezetten magához hívja megnyugodni a megfáradt és megterhelt embereket,
és az ő gyönyörűséges igáját meg az ő könnyű terhét kínálja nekik
([Máté 11,28–30](http://biblia.biblia.hu/read.php?t=1&b=40&c=11&v=28&vs=28-30#v26)).

Azt is elmondja,
mit tegyen az,
aki ő utána akar menni:
tagadja meg magát,
vegye fel a keresztjét,
és kövesse őt
([Máté 16,24](http://biblia.biblia.hu/read.php?t=1&b=40&c=16&v=24#v22);
[Márk 8,34](http://biblia.biblia.hu/read.php?t=1&b=41&c=8&v=34#v32);
[Lukács 9,23](http://biblia.biblia.hu/read.php?t=1&b=42&c=9&v=23#v21)).
Őt, nem pedig mást.

Ez a kizárólagosság,
ez az egyedüliség
még számos helyen megjelenik:
Ő az egyedüli jó pásztor
([János 10,11](http://biblia.biblia.hu/read.php?t=1&b=43&c=10&v=11&vs=11#v9)
és [14](http://biblia.biblia.hu/read.php?t=1&b=43&c=10&v=14&vs=14#v12)).
Ő az egyedüli Mester
([Máté 23,8](http://biblia.biblia.hu/read.php?t=1&b=40&c=23&v=8&vs=8#v6)).
Ő az egyedüli Doktor
([Máté 23,10](http://biblia.biblia.hu/read.php?t=1&b=40&c=23&v=10&vs=10#v8)).
Aki az ő testét eszi és az ő vérét issza,
azt ő feltámasztja az utolsó napon
([János 6,54](http://biblia.biblia.hu/read.php?t=1&b=43&c=6&v=54#v52)).

Jézus tehát magához hívja az embereket.
Nem máshoz küldi őket.
Magához hívja.
Méghozzá *személyes* kapcsolatra!
Az övéi ugyanis
hallják az ő szavát,
ismerik őt,
követik őt,
idegent viszont nem követnek;
ő is ismeri őket,
és a nevükön szólítja őket
(a jó pásztorról való példázat [János 10-ben](http://biblia.biblia.hu/read.php?t=1&b=43&c=10&v=0&vs=)).

Mindez pedig – minden mással együtt, amit Jézus mondott – örök igazság,
mert Jézus beszédei soha el nem múlnak
([Márk 13,31](http://biblia.biblia.hu/read.php?t=1&b=41&c=13&v=31&vs=31#v29))!
(Az, hogy fennmaradnak, önmagában még kevés.
Csak akkor érnek valamit, ha érvényesek is maradnak.
Ezért merem örök érvényként értelmezni azt, hogy „soha el nem múlnak”.)

Összefoglalva:
**Csakis és kizárólag és egyedül
Jézus Krisztus
vezeti el az embert a keskeny úton Istenhez.
*Senki más.
Soha.*
Aki meg szeretne térni Istenhez,
és meg szeretné látni Isten országát,
az csakis Jézus Krisztusra hallgathat,
csakis őt követheti.**

Hát akkor hogyan jön a képbe akármilyen Mária?

Aki Máriától remél megváltást és üdvözülést,
az vagy nagyon tud valamit,
ami nem derül ki az evangéliumokból,
és ami meghazudtolja Jézusnak az evangéliumokban foglalt kijelentéseit
(az ő beszédei mégis elmúlnak?),
vagy pedig nagy tévedésben van.

Aki pedig Máriát esetleg valamiféle közbenjárónak tekinti:
Miért nem fordul közvetlenül Jézus Krisztushoz?
Minek neki közvetítő?
Krisztus szavát nem hallja, de Máriáét igen?
Krisztus az ő szavát nem hallja meg, de Mária igen?

Mindenesetre nem *Mária ellen* szóltam,
hanem *Krisztus mellett*.

Ami ellen viszont szólok befejezésül, az a bálványimádat.
**Ezt Isten kifejezetten és egyértelműen tiltja a tízparancsolatban
([2Mózes 20,4–6](http://biblia.biblia.hu/read.php?t=1&b=2&c=20&v=4&vs=4-6#v2))!
Nemzedékeken át büntet is érte!**
(Alszotok, magyarok!?)
Mégis tömve vannak mind a falu, mind az ország terei, templomai, kápolnái
szobrokkal (meg képekkel, meg kegytárgyakkal).
Amiket az emberek tisztelnek és imádnak.
Ráadásul ahogy nálunk is, Máriát élőnek,
Jézust pedig halottként mutatják be.
Halott Jézusok lógnak kereszteken,
és halott Jézusok fekszenek Máriák ölében.
Hívők, hova lett a feltámadás?
