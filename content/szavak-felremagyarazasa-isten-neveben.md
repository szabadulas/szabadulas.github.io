+++
title = "Szavak félremagyarázása Isten nevében?"
date = 2023-09-06
+++

Ez a bejegyzés igencsak el fog ütni a korábbiaktól.
De tegnap óta nagyon kikívánkozik belőlem.
Elsősorban a bizonyságtevőknek szól.

## Lelkész

Azoktól kérdezem, akiknek inge:
**Honnét veszitek,
hogy az <i>-ész</i> képző egyenlő az <i>ész</i>
(értelem, elme) szóval?**
Ugyanis ezt az egyenlőséget állítjátok akkor,
amikor azt mondjátok:
nincs alapja annak, hogy *lelkész*,
mert ez képtelenség,
hiszen a *lélek*nek semmi köze az *ész*hez.

Amikor először hallottam ezt a magyarázatot,
már akkor sem akartam hinni a fülemnek.
Valahogy elhibázottnak tűnt
az ész szót és annak értelmét
belemagyarázni a képzőbe.
A sokadik esetet követően, biztos, ami biztos, utánanéztem.
(Hát igen, embereknél.
De mentségemre szolgáljon, hogy emberi nyelvet beszélünk.)

Tegnap aztán megint ezzel találkoztam,
immár sokadjára,
és Isten bocsássa meg,
ez volt az utolsó csepp a pohárban.
Ezért írom ezt az egészet.

Emberek, az az <i>ész</i> ott a <i>lelkész</i>
végén egy *képző*.
Az már egy másik dolog, hogy történetesen
egyezik egy önálló szóval.
Az <i>-ész</i> és a párját alkotó <i>-ász</i>
képző főneveket (és igéket is) képez,
és főneveknél *a nevezett dologgal foglalkozót, bánót jelent*.
Tehát a <i>lelkész</i> lélekkel foglakozó személy.
Hasonlóan, a <i>lepkész</i> lepkékkel foglalkozik,
a <i>méhész</i> méhekkel,
a <i>szemész</i> szemekkel,
a <i>fülész</i> fülekkel,
a <i>kertész</i> pedig kertekkel.
(A <i>halász</i> halak kifogásával,
a <i>vadász</i> vadállatok elejtésével,
stb.)

(Akit jobban érdekel, olvasson utána.
Ha nem riad vissza az írástudóktól,
főleg az MTA-tagoktól.
És a régies nyelvtől.
[<cite>A magyar nyelv szótára</cite>][szótár]
itt ír a [lelkész][lelkész] szóról,
itt pedig az [-ész képzőről][-ész],
amelynek bővebb magyarázata
az [-ász képzőnél][-ász] található.)

[szótár]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/ "Czuczor–Fogarasi: A magyar nyelv szótára"
[lelkész]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/l-652AA/lelkesz-659FC/
[-ész]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/e-5CEAB/esz-1-5D332/
[-ász]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/a-57769/asz-57DCC/

Két egymást kizáró lehetőséget látok.
Akik szerint <i>-ész</i> és <i>ész</i> egyenlő,
azok (a) vagy tudnak valamit a magyar nyelvről,
amit a nyelvészek nem tudnak;
vagy pedig (b) nem tudnak valamit,
amit a nyelvészek tudnak.
**Akiknek inge: (a) vagy (b)?**

Ha (a), akkor a kérdés megint az, hogy honnan veszitek?

Ha pedig (b),
akkor ti félremagyaráztok egy szót.
Ez még nem volna akkora baj.
Egyikünk sem tévedhetetlen, még az anyanyelvünk dolgaiban sem;
legfeljebb megmosolyognak vagy megszólnak
bennünket az ilyesféle tévedésünkért azok,
akik észreveszik.

A baj az, hogy ha (b),
akkor ez a tévedés, mint minden tévedés, terjed.
Vélhetően legtöbbőtök is mástól hallotta.
A még nagyobb baj pedig az,
hogy ti ezt a tévedést Istenre hivatkozva,
Isten dolgairól beszélve követitek el.
Mit gondoltok, mi történik,
amikor egy meg nem tért ember
az Istennel való személyes kapcsolat fontosságáról
(és egyáltalán: a lehetőségéről),
valamint az emberkövetés veszélyeiről
hall tőletek,
de közben egy számára nyilvánvaló
félremagyarázással találja szembe magát?
Elsiklik fölötte, mert annyira vonzza az üzenet lényege?
Lehetséges.
Netán fennakad rajta,
mert nála is ez az utolsó csepp a pohárban,
és veletek együtt Istent is leírja, talán végleg?
Könnyen lehet.

Különben is,
hibás (vagy legalábbis kétes) szóértelmezések helyett
jobb volna rámutatni egy egyszerű igazságra.
Arra ugyanis, hogy egyetlen lelkipásztor van,
*a jó pásztor, vagyis maga Krisztus*,
mindenki más csak béres.


## -ság, -ség, ág, ég; na meg az -ő

És akkor itt van az <i>igaz ág</i> az <i>igazság</i> szóból.
Meg a másik, amit gyakran hallok;
most nem ugrik be,
de talán <i>üdvös ég</i> az <i>üdvösség</i> szóból.
Biztosak vagytok benne,
hogy értelmileg a <i>-ság</i>ban <i>ág</i> van,
a <i>-ség</i>ben pedig <i>ég</i> (menny)?
(Akkor hogyan jön például
a <i>sületlenség</i>,
a <i>kevélység</i>
és az <i>érzékiség</i>
a mennyhez?)
Vagy csak szójáték az egész?

Aztán van ugye
<i>ébreszt-Ő</i>,
<i>figyelmeztet-Ő</i>,
<i>szeret-Ő</i>,
<i>teremt-Ő</i>,
stb.
Persze, értem: ő, sőt nagy Ő, azaz Isten.
De kell ez?
És muszáj ezt másolni egymástól?
Meg hát mi van a többi <i>-ő</i> végű
folyamatos melléknévi igenévvel?
A <i>hülyít-ő</i> meg a <i>dühít-ő</i> is Isten?
Vagy valaki más?
És minek a névmás, ha van név is, elnevezés?
Isten, Atya, Teremtő, Gondviselő, Mindenható.
(Mindenhat-Ó. Ilyet is láttam.
Ej…)

Gyerekek, nem vagyok a szójátékok ellen.
Egy kis *bolondozás* belefér, jó helyen, jó időben.
De nem lehet, hogy ez már *hülyülés*?
(Érzitek a különbséget?)
A szavaknak ez a szétcincálása.
De jól van, persze, elhiszem, hogy Istennek van humorérzéke.
(Érdekes módon a négy evangéliumot olvasva
mégsem emlékszem egyetlen szójátékra sem.
Krisztus örömhírt hozott, nem szóvicceket.)


## Orvos mint orv-os

Egy újabb példány.
Jó, egy szójáték, szóvicc,
amely rávilágít egy hivatás lealjasodására.
De remélem, nem akarjátok belemagyarázni,
hogy az <i>orv</i> szóból származik.

Úgy tűnik, az [<i>orv</i>][orv] (lopó, ragadó) gyöke
az elavult [<i>or</i>][or ige] ige,
amelynek egyik jelentése
az erőszakos elmozdítás
(amikor valaki <i>oroz</i> valamit).
Az [<i>orvos</i>][orvos] esetén pedig

> nem alaptalan azon vélemény,
> mely szerént gyöke a kénőcsöt jelentő <i>ir</i>,
> melyből az <i>ir-ó, ir-u, ir-v</i>
> származékok fokozatán fejlődött ki az <i>irv-os</i>,
> s hangváltozattal <i>orvos</i>, mint:
> <i>irt ort, irtókapa ortókapa, irotvány orotvány</i>.
> Tudniillik a legrégibb gyógyításmód
> a gyógyszerek külső alkalmazásában,
> nevezetesen kenegetésekben állott,
> mi maiglan népünknél kitünőleg szokásban van,
> nemcsak külső, hanem belső bajok,
> pl. gyomorbajok, csömörlések ellen is. 

[or ige]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/o-68D75/or-1-6907D/
[or fn]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/o-68D75/or-2-6907E/
[orv]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/o-68D75/orv-69207/
[orvos]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/o-68D75/orvos-6920F/

A WikiSzótár.hu szerint pedig az [orvos][orvos Wiki] eredete:

[orvos Wiki]: https://wikiszotar.hu/ertelmezo-szotar/Orvos

> <i>orvos</i> &lt; ómagyar:
> <i>orvos</i> &lt; ősmagyar:
> <i>orvas, uruas, urus</i> (orvos, „gyógyszeres”)
> &lt; dravida: <i>maru</i> (gyógyszer < üröm)

## Asszonyállat

[asszonyállat]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/a-56C80/asszonyallat-57616/
[állat]: https://www.arcanum.com/hu/online-kiadvanyok/Lexikonok-a-magyar-nyelv-szotara-czuczorfogarasi-55BEC/a-57769/allat-1-5792C/

Feminizmussal fertőzötteknél
egy kedvelt ok a hímsovinizmussal való dobálózásra ez a szó.
De bizonyságtevők is tévedésbe esnek tőle.

Itt ugyanis az állat nem az állati mivolt!
Hanem régebben lényeget, állományt is jelentett,
továbbá állapotot és dolgot.
Tehát az <i>asszonyállat</i>
az embernek az asszonyi (női) lényegét, állapotát jelenti.
[Lásd][asszonyállat]:

> <b>ASSZONYÁLLAT</b>, (asszony-állat) ösz. fn.
> Régiesen am. asszonyember, asszonyszemély, némber.
> E szóban az állat nem <i>animal</i>,
> hanem <i>substantia</i> értelmü,
> valamint ebben is:
> <i>Az Isten egy állatjában, három személyében</i>,
> (unus in substantia).
> <i>Te vagy áldott az asszonyi állatok között.</i>
> (Angyali üdvözlet.) 

Ide kívánkozik még az [<i>állat</i>][állat] szónál az I. pont:

> <b>ÁLLAT</b>, (1), (áll-at) fn. tt. <i>állat-ot</i>.
> I. A régieknél am. állomány (substantia), lényeg (essentia).
>
> <i>Az Isten állatában egy, személyében három.</i>
> <i>Háromság a személyekben, egy istenség állatban.</i>
> Krisztina legendája.
>
> <i>Én tőlem, ki állatom szerént szeretet vagyok.</i>
> Debreczeni legendás könyv.
>
> <i>Kitek kedig gondolván toldhat ő állatjához egy sengnyit?</i>
> azaz testének egész állományához, termetéhez.
>
> <i>És mikoron mind az hármat állatjára</i> (termetére)
> <i>megnézte volna.</i> Pesti Gábor meséi.
>
> <i>Hol voltanak a nevezetes óriások,
> kik kezdettől fogván nagy állatúak</i> (magnae staturae)
> <i>voltanak.</i> Bécsi cod.
>
> <i>Előszerbeli egyházak minden állatban</i>
> (állapot, status) <i>valának jobbak mint mostan.</i>
> Érsekújvári cod.
>
> <i>Megismeré állatjából</i> (állapotjából)
> <i>hogy kimulnék ez világból.</i>
> Sz. Katalin verses legendája.
>
> Továbbá ugyan a régieknél am.
> általán véve állapot és dolog (res).
>
> <i>És ez tömlöczbe tartatnak három álladbeli</i> (állapotbeli)
> <i>embörök fogván.</i>
> Góry-codex.
>
> <i>Ki neki az állatot</i> (dolgot)
> <i>mondotta vala.
> Mardocheus ez állatnak emlékezetét irásokba adá.
> Mely állat az ó históriákból is bizonyittatik.</i>
> Bécsi cod.
>
> <i>Sokak akarák szerzeniek ez állatoknak mondékit</i>,
> (multi conati sunt ordinare narrationem rerum).
> Münch. cod.

* * *

Befejezésül, amivel kezdenem kellett volna:
Ne vegye senki bántásnak, amit írtam.
Nem vagyok nyelvész.
Tévedhetetlen sem vagyok.
A nyelvészek sem azok.

De ti, akik az írásban említett dolgokat elkövettétek,
biztosak vagytok abban,
hogy ezeket Istenből szólva, Istentől indíttatva tettétek?
Fennáll-e a lehetőség,
hogy tévesen saját kútfőből merítettetek,
netán hibás emberi példákat másoltatok?

Csak ennyit válaszoljatok meg magatoknak,
aztán aszerint beszéljetek.

Mert igen,
a lényeg az,
hogy ki-ki az örömhírt terjessze
és bizonyságot tegyen,
úgy, ahogyan szólni, beszélni tud.
De azért Isten nevét ne vonjuk bele tévedésekbe.
És a magyar nyelvet se tiporjuk meg közben.
Tiporja eleget a képernyőkhöz, újságokhoz tapadt,
iskolákban is butított magyar.
