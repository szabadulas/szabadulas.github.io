+++
title = "Visszatérő álombeli vánszorgások"
date = 2023-06-21T18:49:00
+++

Hétfőn, két napja, akartam megosztani ezt,
ám elhallgattam,
ismét csak az elmém
lekicsinylő megjegyzéseire hallgatva.
Isten bocsásson meg érte!
És azért is,
hogy most osztom meg,
amikor már nem eleven
az álom nyomán
keletkezett állapot.
(És hát annyit osztok meg,
amennyit egy ilyenre, mint én,
bízni lehet.)

Többször volt már,
hogy álmomban erőtlenül vánszorogtam.
És gyakran furcsán is,
leírhatatlan mozdulatokat végezve.
Volt, hogy kerékpáron történt.
Volt, hogy futni próbáltam.
Többnyire azonban, mint tegnapelőtt is,
csak gyaloglok,
de még az sem megy rendesen.

A hétfői álomban
egy nagy iskolában voltam.
Talán egy egész épületegyüttes volt.
Erőtlenül vánszorogtam folyosókon, helyiségeken át.
Egy órára igyekeztem.
Erőlködtem, hogy odaérjek,
pedig semmi kedvem nem volt ott lenni.
Egyszer már annyira fáradt voltam,
hogy négykézláb vonszoltam magamat.
Vagy talán nem is négykézláb,
hanem földig görnyedve.
Mindenesetre elég földhöz ragadtan.
Ekkor hirtelen szemből felbukkant valaki,
én pedig a kezeimet nem használva
fáradtan előredőltem
és a fejemmel támasztottam meg magamat a padlón.
Hangosan megjegyeztem az illető előtt valami olyasmit,
hogy hú, semmi erőm nincsen.

Nem tudok mit kezdeni ezekkel az álmokkal.
Testi erőtlenséget mutatnak,
de az ébrenlétet nem tükrözik.
Csak ez után az álom után merült fel,
hogy inkább a lélekről lehet szó.
Ebben az álmomban egy nagy iskolában voltam.
Undorodom az iskoláktól.
Megundorodtam tőlük.
Egy nagy iskola.
Egy nagy intézmény.
Egy nagy emberi rendszer.
Talán maga a világ.

Na, így már régi, ismerős érzések jöttek elő.
Óvodából. Iskolából.
Későbbről. A lényegük?
**A léleknek ebben az ember építette világban
lenni *gyötrelem*.**
Nincs itt számára semmi tápláló.
Istentől elfordulva
lassan kiveszik belőle az élet.
Elfolyik minden ereje.
Erőtlenül, földhöz ragadtan vánszorog.
Közben egyre halkul a kiáltása: „Oáá!”
Ami annyit tesz: „Segítség!
Valaki mentsen ki innét!”
Sok felnőtt már nem is hallja.
És akkor egy idő után belebetegszik a test is;
az emberek viszonylag fiatalon
súlyos bajoktól szenvednek,
aztán kidőlnek,
mint korhadt fák a szélben.
