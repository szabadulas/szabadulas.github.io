+++
title = "Hatványozott hitványság"
date = 2023-06-14
+++

[1]: https://www.youtube.com/post/UgkxgCTv7bA8O5ly3V_Obw6F9Q0q5FfNI1_U

[Olvasom Marika bejegyzését][1] arról,
hogy az egyedüllétben milyen békességet élt meg,
és mennyire érezte Krisztus jelenlétét.
Ám amint megjelent egy ember,
kiesett ebből az állapotból.

Így húzzuk vissza egymást a testbe.
Az énbe.

Sőt, ez rosszabb is tud lenni.
Amikor két istentelen ember
találkozik, 
megjelenik közöttük a hatványozott a hitványságuk.
Ezt élem meg tegnap óta.
A hitványságom, az *énnek* a hitványsága,
teljesen lehúz.
Önmagában is hatalmas lehúzó erő.
De emberek közelében felfokozódik.
Tényleg olyan,
mintha még az ő hitványságuk is lehúzna.
Ők engem, én őket,
így húzzuk egymást lefelé.

Ma kora reggel
már messziről láttam,
hogy két buszra váró ember
a járdát foglalja el,
pedig majdnem teljesen üres a buszmegálló aszfaltcsíkja.
Úgy álltak, hogy csak a harmatos fűben
tudtam volna kikerülni őket,
vagy esetleg az úttesten, megkerülve a többieket is.
Előre eltökéltem,
hogy juszt se fogok kerülgetni,
elvégre a járda a gyalogosoké.
Ők ketten meg juszt se léptek félre.
Mentem, mint egy tank, köszönés nélkül egyenest feléjük.
Utolsó pillanatban fordultam picit a felsőtestemmel,
de egyikük táskáját így is súroltam.
Hallottam a hátam mögött a szitkait.

Így húzzuk le egymást.
Három hülye.
Kettő királynőnek érzi magát,
nincsen tekintettel másokra,
csak az számít,
hogy nekik a járda közepén kényelmes.
Egy hülye meg csak azért sem enged
a vélt igazából.
Keresi a bajt.

Meg is találtam.
De én csináltam az egészet.
Már így jöttem ki a házból:
az énben, testben.
Lélektelenül.
Lelketlenül.
Békétlenül.
Csak ennek a tükörképét
kaptam kívülről abban a helyzetben.

Nem tudom, van-e Sátán,
meg egyéb ördögök.
Nem is kell, hogy legyenek külsőleg,
mert az én tényleg maga is ördög.
Az én égetni való.
Az ég adta világon semmi jó nincsen benne. Bennem.
De ha van is valamiféle külső ördög,
csak azért tud megkísérteni,
mert *kísérthető* vagyok.
Ott van bennem a hitványság,
amit meg lehet szólítani.

* * *

A napokban egyik álmomban láttam egy fekete bőrű férfit,
aki a száját tátogatta.
Egy másik férfinak mutogatta.
Hatalmas, ronda szája volt, körben ronda fogakkal.
Még a feje is nagyobb lett, amikor kinyitotta a száját;
csak úgy fért el rajta akkora száj.
Alighanem a hatalmas, ronda, sötét énemet láttam.
A nagy, ronda pofámat.
