+++
title = "Andy tanúságtétele"
date = 2023-10-10
[extra]
toc = true
intro = """
Andrew Tiner bizonyságai magyarul.
Aki kíváncsi és teheti,
[olvassa angol eredetiben][1],
vagy pedig [hallgassa meg a többi bizonyságával együtt][2].

[1]: https://www.warningthepeople.com/p/my-te.html "My Testimony (www.warningthepeople.com)"
[2]: https://www.youtube.com/playlist?list=PL0030nkdOMzobs_mTrKQP-kkDTz_5Xy2W "My Personal Testimonies for Jesus Christ (YT/@warningthepeople)"
"""
+++


## Ezért mondtam igent Jézusra, és nemet az „egyházra”

A Jézus melletti tanúságtételemet azzal kezdem,
hogy baptista ifjúsági lelkipásztor voltam.
Keresztényként egész életemben templomba jártam,
és őszintén hittem abban,
hogy csak akkor élek Istennek tetszően,
ha része vagyok egy gyülekezetnek.
Azt hittem,
ők fognak felelősségre vonni a tetteimért,
őnekik fogok adakozni, tizedet fizetni,
ők fognak bátorítani engem,
és őket fogom viszontbátorítani én,
mert ahogyan a vas vasat élesít,
úgy élesíti egyik ember a másikat.
Őszintén hittem abban,
hogy mindig az egyház tagjának kell lennem,
papi szolgálatot kell végeznem,
és építenem kell az egyház szervezetét,
mert azt gondoltam,
hogy ezt várta tőlem Isten.

Ifjúsági lelkipásztor lettem,
és körülbelül hét évig foglalkoztam felsősökkel.
Minden héten hirdettem az örömhírt,
felolvastam a tanulóknak a Bibliából.
Nagyon istenfélőnek hittem magamat,
mert ragaszkodtam a Bibliához.
Mindent a Bibliából tanítottam.
Sosem prédikáltam úgy, hogy ne olvastam volna fel belőle.
Táborba vittem a gyerekeket,
időnként még a „nagy templomban” is prédikáltam.
Sok elismerést kaptam a felnőttektől,
mert azt hitték,
hogy a szolgálatom hű volt a Bibliához.

Mintegy hét év után azonban
olyan nehézségek támadtak az életemben,
amelyek hatására nekiálltam komolyan imádkozni.
Teljes erőmmel keresni kezdtem Jézust,
akitől aztán álmokat és látomásokat kaptam,
a Szent Lélek pedig szólni kezdett hozzám az imáim során.
Egyebek mellett azt mondta nekem Jézus,
hogy a pokolba vezető úton járok én is,
a legtöbb családtagom is,
és a gyülekezet is, amelybe járok,
és hogy Jézus szemében
egy bordélyház
az egész mai egyházszervezet.
Bordélynak nevezte,
mert ahogyan egy örömlány pénzért sok férfival lefekszik,
úgy adja át magát a világban a bűnnek a szervezett egyház.
Egyszerűen csak úgy elfogadja a világ minden bűnét,
és a világ minden bűnösét.
Mindenkit a tagjává fogad,
aki templomba jár és fizeti az egyházi tizedet.

Jézus *kihívott* engem az egyházból.
Azt mondta, ha követni akarom Őt,
akkor magam mögött kell hagynom az egyházat
és annak eszméit.
Meg kellett válnom minden „bölcs tanácsadómtól”,
beleértve a családom egyes tagjait,
a lelkipásztoraimat,
a pártfogóimat.
Nem lehet Jézus a Tanítóm,
ha közben *emberek* tanácsára hallgatok.
Választanom kellett.
Jézust választottam,
nem pedig az egyházat,
mert *maga* Jézus hívott ki onnét.

Nem azért döntöttem így,
mert azt gondoltam, hogy na,
a templomban mindenki képmutató,
az egész tele van képmutatással,
én meg nem akarok oda járni,
hiszen képmutatók járnak oda…
Nem is lustaság vagy ilyesmi miatt döntöttem így.
Hanem azért,
mert maga Jézus
hívott ki az általa bordélyháznak nevezett egyházból.
Ha jóban akartam lenni Ővele,
akkor el kellett jönnöm onnét,
és hátra kellett hagynom
az ottani bölcs tanácsadóimat
meg az emberek tanításait.

Ha Jézust követjük,
akkor külön kell válnunk azoktól,
akik tévútra visznek bennünket.
Ha be akarunk menni a mennyek országába,
akkor csakis Jézusra figyelhetünk,
és úgy kell beverekednünk magunkat az országba.
Jézus azt mondta,
hogy erőszakkal lehet bejutni a mennyek országába.
Nem testi erőszakkal,
hanem a bűn és a gonoszság elleni erőszakkal.
Nem emberek ellen hadakozunk,
hanem fejedelemségek ellen,
gonoszság ellen,
démoni erők ellen.

Komolyan kell vennünk Jézus követését.
A templomba járók komolytalanok.
Nekik csak egy egyesület az egész,
egy társaskör,
ami adakozik a pénzükből,
így aztán eljárhatnak missziós utakra,
és van miből fizetni a templomi számlákat.

Akik azonban Jézust követik,
azok *Őneki* szentelik magukat.
Jézus azt mondja,
hogy ha szeretjük Őt,
akkor engedelmeskedünk Neki
és megtartjuk a parancsolatait.
Ha pedig elkezdjük járni az utat Jézussal,
akkor Ő maga fog gondot viselni ránk.
Ő a Mesterünk,
Ő a Tanácsadónk,
és Ő a jó Pásztorunk,
aki gondot visel ránk.

A Szent Lélek által követed Jézust?
Vagy a templomban próbálod követni Őt,
emberek és démonok tanításaira hallgatva?
Jézus kegyelme legyen veled!


## Jézus kihívott egy rossz kapcsolatból és a depresszióból

Keveset meséltem
a Jézussal való találkozásom előtti életemről,
mert nem vagyok büszke arra,
aki voltam.
De most azzal a reménnyel
osztom meg veled ezt a bizonyságot,
hogy *te* is rátalálsz majd Jézusra,
és így megkímélheted magadat
a szívszakasztó fájdalomtól.

Egyszer komoly depresszión estem át.
2007-ben harmadéves egyetemista voltam.
Súlyos levertség fogott el akkoriban,
mert *nem* voltam jóban *Istennel*.
Egy évig tartott a baj.
Pontosan emlékszem a napra,
amikor Jézus megszabadított tőle.
Bementem az iskola tornatermébe,
lógott ottbenn egy bokszzsák,
és mivel nagyon mérges voltam Istenre,
úgy elkezdtem öklözni azt a zsákot,
hogy vérzett mindkét öklöm,
és a zsákon végigfolyt a vérem.
Sírva mentem ki a tornateremből.

Történetesen volt a teremben
egy iskolai tanácsadó az eset alatt.
De egy szót sem szólt hozzám,
még csak rám sem akart nézni.
Éppenséggel egy hallgató is jelen volt,
egy egykori bandatag,
aki ugyanabba az iskolába járt.
Börtönben szerzett tetoválások voltak rajta,
elég sokat ült.
Ő volt az, aki odajött hozzám,
megkérdezte, rendben vagyok-e,
és összebarátkozott velem.
Jézus őt használta fel,
hogy megszabadítson a depressziómtól.

Életemnek akkori szakaszában
azonban még mindig lázadoztam,
nem bántam meg igazán a bűneimet.
Viszont feleséget kértem Istentől.
Azt mondtam:
„Szeretnék egy kapcsolatot,
romantikus viszonyban szeretnék lenni valakivel…”
Nagyon is jól emlékszem rá,
hogy a Szent Lélek azt mondta:
„*a feleséged még nem áll készen, várnod kell*”.
Én azonban türelmetlen és gyanakvó voltam Istennel szemben.
Mondtam neki, hogy nekem *most* kell feleség.
Röviddel később aztán bele is mentem egy kapcsolatba.
El kell mondanom,
hogy az *maga volt a földi pokol.*
Isten büntetése volt az
a kételkedésemért és az engedetlenségemért.
Fájdalmas véget ért az a kapcsolat,
méghozzá az én hibámból.
Nem voltam jó „barát”,
nem voltam jó vőlegény,
lázadoztam Isten ellen,
és közöm sem volt Jézushoz akkoriban.

Viszont ifjúsági lelkipásztor voltam.
A prédikálásért kaptam a fizetésemet.
És én a templomban jó képet vágtam mindenhez.
Mindenki nagyon jó embernek gondolt engem.
Azonban én tudtam, hogy egy meszelt sír vagyok.
Belül egy rothadó halott voltam.
Csak a kapcsolatom vége *után*
kiáltottam komolyan Jézushoz.
*Tudtam* ugyanis, hogy elrontottam az életemet.
Tudtam, hogy romokban hevert az egész.
És *tudtam*, hogy azért nem voltam jóban Istennel,
mert dühös voltam Őrá.

A helyzet az,
hogy Jézus hallja
a hozzá intézett imáinkat és kiáltásainkat.
Hosszú ideig csak azt kérdeztem Istentől,
hogy tényleg létezik-e,
és kértem, ha létezik,
akkor mutassa meg magát.
Dühös voltam Istenre,
nehezteltem rá,
de *válaszokat* akartam.
Amikor Jézushoz kiáltottam, válaszolt nekem.
Elkezdett beszélni hozzám.
Bizonyságot teszek arról,
hogy *Jézus Krisztus él és valóságos!*
Neked pedig azt mondom,
hogy Ő *neked is* segíteni fog.
De ahhoz *az első helyre kell Őt* tenned.
Ha depressziós vagy,
Ő ki tud szabadítani belőle,
de *az első helyre kell Őt* helyezned az életedben.
Ha pedig egy rossz kapcsolatban élsz,
akkor Ő pontosan meg tudja mondani,
hogy mit kell tenned.
*Azonban Jézust minden romantikus viszony elé,
minden kapcsolat elé kell helyezned.*

A legtöbb ember más embereket tesz az első helyre.
A világ által kínált gyönyöröket hajszolják,
Isten országa pedig egyáltalán nem érdekli őket.
Az sem érdekli őket, hogy mit akar *Jézus*.
Azt *gondolják*,
hogy a maguk kívánságaiban örömüket lelik majd.
Nekem ez nem jött össze,
és bizonyos,
hogy senki másnak sem fog összejönni.
Jézus azt mondta, hogy Ő az *egyetlen* út,
én pedig a saját *életemmel* tanúsítom,
hogy Jézus *valóban* az,
akinek mondta és mondja magát.

Igazán meg akarod ismerni Jézust?
Mert Ő segíteni tud rajtad,
de ahhoz át kell adnod Neki az életedet.
Röviddel azután, hogy térden állva megbántam a bűneimet,
Jézus azt mondta nekem,
hogy készen állok találkozni a jövendő feleségemmel.
Nem sokkal később tényleg találkoztam vele.
A dolgaim *azután* kezdtek rendeződni,
miután rendet tettem az életemben,
és komolyan vettem Jézust.
Amíg azonban nem veszed komolyan *Őt*,
addig teljes zűrzavar lesz az életed.

Komolyan veszed Jézust?
Igazán szereted Őt,
és meg akarsz békélni Vele?
Jézus kegyelme legyen veled!


## Rock, punk, hard core, metál: a Sátán eszközei

Kicsi korom óta kedveltem a rockzenét,
és mint a többi gyereket,
engem is az érdekelt,
hogy elfogadjanak és menő legyek.
A keresztény táborokban kaptam csak rá igazán a rockra.
Nyaranta a táborokban
mindig játszott egy zenekar.
Mindenki menőnek tartotta őket.
A tábor végén meg lehetett vásárolni a CD-jüket,
és volt ott egy keresztény bolt is,
ahol más zenészek számai is kaphatók voltak.
Megszereztem őket,
aztán egész nyáron azokat hallgattam.
Keresztény zenének hittem ott mindent,
ezért fenntartások nélkül meghallgattam bármit,
amit a táborban szereztem,
elvégre vallásos zene volt,
és menőnek hangzott.

Felnőttként is így voltam ezzel,
így aztán amikor ifjúsági lelkipásztor lettem,
akkor is mindig rockzenét hallgattam.
Néha elvittem a gyerekeket rockturnékra
vagy rockkoncertekre,
és nem találtam ebben semmi kifogásolhatót.
Az egyetem végeztével
játszottam egy rockbandában;
nem voltunk valami népszerűek,
de azért a városunkban fel szoktunk lépni.
Emlékszem,
a csúcsot az jelentette nekem,
hogy az emberek
velünk énekelték a számainkat a koncertjeinken,
és amikor a magasba emelték a karjaikat,
tehát lényegében imádtak bennünket,
olyankor erősebbnek éreztük magunkat,
nagyon menőnek,
és aztán hangosabban énekeltünk,
hangosabban sikítottunk,
keményebben játszottunk,
mert tetszett az embereknek.
A közönség felpörgetett bennünket,
aztán mi is felpörgettük őket,
nagyon király érzés volt.
Emlékszem,
a lábainknál levő emberek
lényegében imádtak bennünket,
felemelt kézzel megpróbáltak megfogni bennünket,
mi pedig egyszerűen zabáltuk ezt,
imádtuk ezt,
*imádtuk* a *ránk* irányuló figyelmet.

Ha Isten gyermekei vagyunk,
*akkor semmi sem rólunk szól.*
Jézus Krisztus dicsőítéséről szól minden,
és közlöm veled,
hogy a zenészeket,
közöttük a keresztény rockzenészeket,
egyáltalán nem Jézus Krisztus dicsőítése érdekli,
hanem az, hogy *te őket* imádd!
Annak idején a zenekarban
sikítoztam,
énekeltem
és játszottam a hangszeremen,
és neked talán egyértelműnek tűnik ez,
de Jézus azt mondta nekem,
amikor már úton voltam hozzá,
hogy *a pokoli sikolyok a pokolból valók*,
nem a mennyből.

Kiléptem a zenekarból,
mert megértettem, hogy istentelen,
pedig mindnyájan keresztények voltunk.
Később kidobtam
az úgynevezett keresztény rockgyűjteményemet,
mert átláttam rajta,
és megláttam, hogy az nem Isten igazsága.
A Sátán a rockzenével *tönkreteszi a fiatalokat*,
a markában tartja őket a fiatalságuktól kezdve
egészen felnőtt korukig,
aztán pedig teljesen tönkreteszi őket.
Hamis istenek imádói lesznek,
felmagasztalják saját magukat…

Ha efféle zenét hallgatsz,
*hagyd abba még ma!*
Szabadulj meg az ilyen zenétől.
*Az ilyen zene nem Jézus Krisztust dicsőíti.*
Jézus olyan tanítványokat hív magához,
akik *kevesebbet* gondolnak magukról,
és alázatosak Isten előtt.
Nekünk *kevesebbeknek* kell lennünk,
Jézus Krisztusnak pedig *többnek*.
*Egyedül őt* szabad imádnunk.
Ne imádj zenészeket!
A Sátán a zenészeket felhasználva
*pokolra* juttatja az embereket.


## Az élet könyve, amely a Bárányé

Isten az élet könyvében jegyzi fel
mindazoknak az embereknek a neveit,
akik bemennek az Ő országába.
Ha a neved nincsen benne az élet könyvében,
akkor te *nem* a mennybe tartasz.
Meg kell tudnunk Jézustól,
hogy be van-e írva a nevünk az élet könyvébe,
és hogy jó úton vagyunk-e.

Előbb felolvasom neked, hogy mit mond
a Jelenések könyve az élet könyvéről,
aztán pedig megosztom veled
egy ehhez kapcsolódó rövid bizonyságomat.
Jelenések 20,11–15:

> És láték egy nagy fehér királyiszéket,
> és a rajta űlőt,
> a kinek tekintete elől eltűnék a föld és az ég,
> és helyök nem találtaték.
> És látám a halottakat,
> nagyokat és kicsinyeket,
> állani az Isten előtt;
> és könyvek nyittatának meg,
> majd egy más könyv nyittaték meg,
> a mely az életnek könyve;
> és megítéltetének a halottak azokból,
> a mik a könyvekbe voltak írva,
> az ő cselekedeteik szerint.
> És a tenger kiadá a halottakat,
> a kik ő benne voltak;
> és a halál és a pokol is kiadá a halottakat,
> a kik ő nálok voltak;
> és megítéltetének mindnyájan az ő **cselekedeteik** szerint.
> A pokol pedig és a halál vettetének a tűznek tavába.
> Ez a második halál, a tűznek tava.
> **És ha valaki nem találtatott beírva az élet könyvében,
> a tűznek tavába vetteték.**

Mindegyikünknek meg kell győződnie arról,
hogy a neve be van-e írva az élet könyvébe.
Nem a lelkipásztorodhoz mész ezzel,
sem a szüleidhez,
hanem *Jézustól* kell megkérdezned *imában*,
hogy vajon a neved be van-e írva oda,
Tőle kell megkérdezned,
hogy meg van-e elégedve veled.

Meg szeretnék osztani veled erről egy bizonyságot.
Nagyjából hét évig fizetett ifjúsági lelkipásztor voltam
egy baptista gyülekezetnél,
és a vége felé már nagyon törekedtem rá,
hogy megismerjem Jézus igazságát.
Ő pedig elkezdett beszélni hozzám
álmokban és látomásokban,
és meghallgatta az imáimat.
Annyira izgatott lettem a szava hallatára,
hogy mindenkinek tanúságot tettem a templomban.
Nem mindenki akarta hallani az igazságot.
Sokan elutasították a tanúságtételemet.

Egyik nap, talán az istentisztelet után,
hazamentem szundítani egyet,
és álmomban sok embert láttam azok közül,
akiknek bizonyságot tettem a gyülekezetemben.
És miközben bizonyságot tettem ezeknek az embereknek,
egy angyal felírta a beszélgetéseket.
Az angyal fogta a beszélgetést,
belerakta egy ehhez hasonló borítékba,
tehát belecsúsztatta egy borítékba,
aztán pedig lebélyegezte.
Több esetet is végignéztem,
amikor Jézus mellett emeltem szót,
aztán az angyal mindegyik beszélgetést egy-egy
ilyen borítékba csúsztatta,
majd pedig Isten trónjához vitt engem.

Hihetetlenül kicsi voltam Isten trónjához képest.
Csak a trón alját láttam.
Amikor azonban a trón elé léptem,
a trónon ülő megfogott egy borítékot,
kinyitotta,
és akkor megláttam Őt.
Megszólalt: „A szolgám javára ítélek.”
Hozzám intézte a szavakat,
én pedig nagyon izgatott lettem,
amiért a trónon ülő, aki *Jézus* volt,
elismerőleg szólt az életemről,
mert Őérte éltem.
Akkor 100%-ig biztos lettem afelől,
hogy a cselekedeteim igazak voltak *Isten* szemében.

Isten beírja a nevünket az élet könyvébe,
amikor a cselekedeteink igazak,
amikor az *Ő gyermekei* leszünk.
Akik viszont gonoszat cselekednek,
azoknak a nevei csak a cselekedetek könyvébe vannak beírva,
az élet könyvébe *nem*.
Vannak, akiknek a neve ugyan *benne van* az élet könyvében,
de aztán kitöröltetik onnan.
Ha tudni szeretnéd,
hogy te Istennek melyik oldalán állsz,
akkor *Jézust kell* megkérdezned.

Ne várd
a lelkipásztorodtól,
a szüleidtől
vagy bárki mástól,
hogy jónak ítélje a cselekedeteidet,
mert *az emberek szemében* sokan cselekednek jól,
azonban ez nem jelenti azt,
hogy Jézus megerősítette ezt nekik.
Egy nap *te* is Isten színe előtt fogsz állni,
Ő pedig vagy azt fogja mondani neked,
hogy „jól vagyon jó és hű szolgám”,
vagy azt, hogy „távozz tőlem, te gonosztevő, *te bűnös*”.
Feltétlenül járj utána Jézusnál.
*A te neved be van írva az élet könyvébe?*


## Így hívott ki Jézus az egyházból, hogy Őt kövessem

Azért készítem ezt a felvételt,
mert néhányan arra kértek,
tegyek bizonyságot arról,
hogy Jézus honnét juttatott odáig,
hogy ma minden időmet az Ő keresésének szentelem.
Tehát ez a felvétel egyszerűen arról fog szólni,
hogy Jézus miként hívta fel magára a figyelmemet.

Már nagyon fiatalon
a templom töltötte be az életemet,
a szüleim ott neveltek fel,
nem egy bizonyos felekezetben,
mert templomról templomra jártunk,
de a templom töltötte be az életemet.
A szüleim „dicsőítő zenét” adtak elő,
én pedig egész életemben
templomban voltam
és egyházi programokon.
Amikor elvégeztem a középiskolát,
egyes családtagjaim bátorítottak,
hogy lelkipásztor legyek,
és én úgy döntöttem,
hogy fiatalokkal szeretnék foglalkozni.

Ezért hát akkoriban úgy imádkoztam,
hogy „Uram, téged akarlak szolgálni”,
s lelkipásztor lettem egy baptista gyülekezetnél,
majd több mint hét évig az is maradtam.
Közben négy évig egyetemre jártam,
ahol bibliaismeretből és bibliai irodalomból diplomáztam,
melléktárgynak pedig a keresztény szolgálatot vettem fel.
Egész idő alatt szentbeszédeket tartottam,
szolgáltam a templomban,
fiatalokkal és családokkal dolgoztam,
és képesített lelkész voltam.

Azt hittem, mindent tudok, amit csak tudni lehet.
Talán másfél vagy két éve aztán
elkezdtem azt kérdezni magamtól:
„Mi van, ha rossz vallást gyakorlok?”
Először azt gondoltam:
„Micsoda hülyeség,
hiszen tudom, hogy a Biblia igaz,
és azt is tudom, hogy igaz a Jézus is, akit követek.”
De aztán az jutott eszembe:
„Talán nem tartja igaznak minden lelkipásztor vagy vallási tanító
a maga vallását?”
Aztán így gondolkodtam:
„Senki sem tanít olyasmit, amit hazugságnak gondol.
Az emberek azért tanítják azt, amit tanítanak,
mert azt hiszik az igazságnak.”

Tehát ahogyan én azt gondolom, hogy igazam van,
úgy egy buddhista szerzetes is azt gondolja,
hogy őneki igaza van,
és ugyanígy vélekedik magáról
egy mormon, egy Jehova tanúja
vagy egy istentagadó is.
Szóval akkor honnam tudom,
hogy mi az igazság?
Tudod, akik egy bizonyos felekezetben nőnek fel,
azok mind azt hiszik,
hogy az ő felekezetük teljesen igaz.
Vannak ezek a különböző felekezetek,
és mind ugyanazt a Bibliát használják.
Ezért aztán felmerült bennem:
„Honnan tudom, hogy igazam van?”

Komolyan elkezdtem keresni erre a választ,
egy idő után már imádkoztam, és emlékszem,
azt kérdeztem Jézustól:
„Mi adja az ima erejét?
Nagyon szeretném tudni,
mert érzésem szerint
az imáim hasztalanok.”
Érted, imádkoztam, de nem hallottam semmit.
Egy nap tehát leírtam: „Jézus, áruld el az ima erejét!”
Kitűztem egy papírlapon a falra,
és majdnem naponta azért imádkoztam,
hogy árulja el ezt nekem,
és kérni kezdtem Őt,
hogy jelentse ki nekem az Ő igazságát,
és mutassa meg, ha tévelygek.

Nem sokkal később az Úr elkezdett rávezetni az igazságra.
Sokáig tartott teljesen elfogadnom.
Gyakran megtörtént,
hogy az Úr adott egy álmot,
mutatott valamit,
amit aztán én elutasítottam, mondván:
„Az nem lehet, Uram, az nem lehet.”
Egyszer aztán az Úr így szólt hozzám:
„Az emberek a templomban nem Engem dicsőítenek.”
Küszködtem ezzel a kijelentéssel,
körülbelül egy évig észben tartottam,
de mást nem nagyon kezdtem vele,
hanem csak tettem a szokásos dolgaimat,
és közben egyre bűnösebbnek éreztem magamat.
Az imádkozást azonban nem hagytam abba.

Ekkor még ott volt körülöttem a gyülekezet,
a keresztény barátaim
és a pártfogóim,
bátorítván engem.
Emiatt is elkezdtem imádkozni:
„Uram, ha a mentoraim
és ez a sok ember az életemben
mind tévednek,
akkor tudasd ezt velem.”
Elárulom,
az összes emberről, akit pártfogómnak tartottam,
mindegyikről mutatott egy-egy álmot az Úr Jézus,
*minden egyes emberről!*
Külön álmokat,
és tudom, hogy nem csak álmok voltak,
mert azután a szemeim láttára valóra váltak.
Jövendölések voltak róluk,
én pedig végignéztem azokat,
és *tudtam*, hogy a Szent Lélek szólt hozzám.
Akkor aztán azt mondtam:
„Jézus, téged akarlak követni,
mert az összes bölcs tanácsadóm
és az összes barátom
tévútra vitt engem.”

Egyik éjjel az Úr szólt hozzám,
nem tudom, álomban-e vagy látomásban,
még azt sem tudom,
aludtam-e vagy ébren voltam-e,
de akkor éjjel hallottam a füleimmel vagy a lelkemben
azt a szót, hogy „*üröm*”.
Nem tudtam, mit jelent.
Felocsúdtam,
odamentem a számítógépemhez,
utánanéztem a Google-lel,
és előkerestem a Bibliámban.
Az Ószövetség egy olyan részében találtam meg,
ahol a zsidók hamis istenekkel és bálványokkal
fertőzték meg az Istenbe vetett hitüket.

Az Úr Jézus aztán ezt mondta nekem erről:
„Hamis bálványok és istenek vannak az egyházban.”
Nem pont abban, amelyikben én voltam,
bár az sem kivétel,
hanem *az összes egyházban,
az ember összes egyházában*.
Jézus azt mondta:
„*Nem* Engem dicsőítenek.
Bálványokat imádnak.”

A saját bálványaimat is megmutatta.
Kérdeztem tőle: „Jézus, nekem milyen bálványaim vannak?”
Ő pedig megmutatta őket.
Meg is szabadultam tőlük,
amilyen gyorsan csak tudtam.
Elég sok filmet néztem egy időben,
de mindtől megszabadultam.
Kidobtam a tévémet,
nem nézek már sem tévét, sem filmeket,
semmi ilyesmit.

Ezenfelül játszottam egy zenekarban,
egy rockzenekarban,
és rengeteg zenét hallgattam,
emellett metálkoncertekre jártam,
hard core-ra,
punk-rockra,
satöbbi,
az Úr pedig azt mondta minderről:
„Bálvány ez. Add fel.”
Fogtam hát az összes cédémet meg az Ipodomat,
és kidobtam.
Több ezer dollárt érő cuccot dobtam ki,
méghozzá örömmel,
nem éreztem veszteségnek,
mert az Úrtól kapott üzenet annyira
*valóságos* volt,
hogy nem érdekelt más.
Azt mondtam:
„Jézus, feladom ezeket érted,
mert szóltál hozzám,
valóságos vagy számomra,
követlek téged.”

Megszabadultam hát a bálványaimtól,
és akkor a Szent Lélek
elkezdte szó szerint átalakítani az elmémet,
átalakított mindent, amit tudtam.
Szépen lebontotta bennem
a biblikus teológiából és irodalomból
szerzett ismereteimet,
lefaragott rólam mindent,
aztán pedig elkezdett újjáépíteni az alapoktól kezdve.
A Szent Lélek újratanított nekem mindent,
amit a mentoraimtól tanultam az egyházban.
Elkezdett megtölteni.

Volt, hogy lefeküdtem aludni,
a Szent Lélek pedig
egész éjjel beszélt hozzám,
és reggelre kelve szavakat helyezett a lelkemre.
Átalakított engem,
és én máig követem Őt,
és Ő még mindig az Ő hasonlatosságára alakít engem.
Azt mondtam:
„Lesz, ami lesz, Jézus után akarok menni.”

Egyszer aztán bementem a lelkipásztoromhoz,
az akkori felettesemhez, mondván:
„Jézus elhívott engem,
és azt mondta,
az egyház *nem* Őt dicsőíti,
ezért nem maradhatok itt,
nem maradhatok itt lelkipásztornak.”
Ő meg azt kérdezte:
„Szóval egy másik gyülekezethez mész?”
Azt feleletem:
„Nem, a Szent Lélek kihív belőlük.”

*Így is volt*,
a Szent Lélek kihívott belőlük.
Beadtam a felmondásomat,
és pontosan úgy tettem,
ahogyan a Szent Lélek utasított.
Ingyen hirdetem az igét.
Továbbá figyelmeztetem a családomat meg a barátaimat
a közelgő ítéletre,
amely azokra vár az egyházban és a világban,
akik nem engedelmeskednek Jézusnak.

Otthagytam tehát a munkámat,
pedig nem volt semmi más munka kilátásban.
Mindent feladtam,
mert Jézus valósággá vált számomra,
és pontosan megmutatta,
hogy mit tegyek.
Bízva bízván feladtam a munkámat,
nem tudva, hogy mi lesz azután.
Az emberek azt gondolták emiatt rólam,
hogy förtelmes vagyok.
Úgy gondolták,
a lehető legbutább dolgot tettem,
én azonban azt mondtam:
„Jézus, ha gondoskodni fogsz rólam,
akkor tényleg *te* gondoskodj rólam,
mert többé nem akarok emberekre támaszkodni.”
*Jézus* pedig attól a naptól kezdve gondomat viseli.
Munkát ad nekem.
Ha nincs elég pénzem, még azt is ad.
Nem értem, hogyan csinálja,
de valahogyan napról napra gondoskodik rólam,
én pedig Őt szolgálom,
mert *Ő* a gondviselőm.
*Ő* az, aki vigyáz rám.
Tőle kapom ezeket az üzeneteket, amelyeket megosztok.
Nem én találom ki őket.
A Szent Lélek az, aki elkezdett munkálkodni bennem,
és én úgy döntöttem, *Őt* fogom követni,
akármit is gondolnak rólam az emberek,
bármit is tesznek velem.
A szemeim Jézusra néznek,
*Őt* fogom követni eztán is.

Remélem, hogy bátorságot merítesz a tanúságtételemből.
Remélem, Jézus téged is átalakít
az Ő Szent Lelkének ereje által.
Jézus kegyelme legyen veled!
