+++
title = "Ilyen az én"
date = 2023-06-15
+++

Milyen nagynak
érzi magát az én,
amikor jól mennek a test dolgai:
van ereje, és nem fáj semmije.
Nyeregben érzi magát olyankor az én.
Adja a mindenhatót.

Na de amikor jön egy kis fájdalom…
Akkor rögtön elkezd hisztizni az én.
Ha pedig nagyobb kissé a fájdalom,
vagy csak hosszasabban vendégeskedik,
az én hirtelen a ló patái alatt találja magát.
Fűhöz-fához kapkod, ha csak képzeletben is.
Kívül keresi a gyógyírt,
mert tudja jól, hogy
semmi hatalma nincsen
enyhíteni a fájdalmat.

Az én csupán rontani tud,
ártani,
bajba vinni,
bűnbe.
Jóvá tenni,
gyógyítani,
bajból, bűnből kimászni
képtelen.

Ennyi az én összes hatalma és tudománya:
Amíg jól mennek a dolgok,
addig pöffeszkedik.
Amint jön a baj,
fülét-farkát behúzva menekül,
és segítségért vinnyog.
S ahogy elmúlik a baj,
előbújik menedékéből,
és úgy pöffeszkedik tovább,
mintha semmi sem történt volna.
Máris űzné tovább a hitvány dolgait.
Elfelejti még a lelki örömöt is,
noha abban hiánynak semmi érzete nem volt,
és már menne vissza a test régi örömeit keresni.

Pöffeszkedő, gyáva és kontár.

Ezért kell némi gyötrelemmel járnia a szabadításnak
sok ember esetében.
Mert jó(nak vélt) dolgunkban nem akarunk mást,
csak romlani,
és sokszor már csak a fájdalom, szenvedés képes
megadni legalább az esélyét annak,
hogy eltakarodjon Isten és Krisztus útjából az én.
