+++
title = "Minden, amire a lelkem vágyott"
date = 2023-07-24
+++

*Minden, amire a lelkem valaha is vágyott –
szeretet,
hűség,
biztonság (oltalom és gondviselés),
igazság
–, az valójában Isten és Krisztus.*

Megvan minden.
Olyan hosszú idő után végre megvan.
Tudom, hol van.
(Nem a világban, ott fölösleges volt kutakodni.)

És akkor képes volnék eldobni Istent és Krisztust?
Miért?
A test élvezkedéséért?
És romantikáért?
Két ilyen izéért eldobnék mindent?
Mindezt úgy, hogy jócskán kaptam már ízelítőt a lelki örömből,
amely mellett nem hiányzott semmi, ami testi.
Tisztára meg vagyok hibbanva?

* * *

[1]: https://www.youtube.com/post/UgkxE4HvdOXVwXXegArXkdxbTV7IYYFKWAqI "Függőség"

A belső kísértés sötét napjai után
hasonló megértéseket kaptam
[a függőségről, mint <cite>Atyám örömében</cite>][1].
Csak sajnos nekem nem olyan függőségem van,
amelyet könnyű mások előtt felvállalni.
Bár a cigaretta rabja lettem volna inkább én is!
Na de a szex, vagyis a kéj…
Az égő!

Igen, tényleg úgy van, ahogyan <cite>Atyám örömében</cite> is kapta.
A függőségemmel magamhoz ragadtam az öröm egy forrását,
vagy inkább az öröm egy pótlékának a forrását.
*Biztosítottam* magamnak, hogy elérhető legyen.
A saját kezembe vettem.
Így nem függtem sem nőktől, sem Istentől.
Csiholtam magamnak egy kis élvezetet.
Mert hát nőt szereznem nehéz,
vele lenni macerás,
megtartani macerás,
megszabadulni tőle: az is lehet macerás.
Sok nehézség adódik.
Sok feltételtől függne az élvezetem.
De így?
Így könnyebb.
Kéznél van minden.
Mindig.
(Amíg Isten megadja a testnek az egészséget.)

És igen, mindez azért lett így,
mert Istentől elfordultam,
vagy inkább hozzá sem fordultam soha,
ezért aztán igazi (tehát lelki) öröm nem volt.
Kellett a pótlék.
A testi élvezet.

És én is úgy vagyok,
hogy mikor veszi már el tőlem Isten ezt a kéjvágyat?
Jó, még nagyon az út elején járok.
De a legelején olyan szép volt minden…
Most meg már kísértések érnek.
Igen, ez is tényleg úgy van, ahogyan <cite>Atyám örömében</cite> írhatta.
Hogyan venné el tőlem Isten,
*ha még mindig ragaszkodom ahhoz,
és nem bízom magamat teljesen Istenre?*
És miért venné el?
Azért, hogy aztán más élvezet után nézzek ostobán?
Vagy hogy a teljes örömtelenségben
esetleg megöljem magamat?

Megtaláltam a szántóföldbe rejtett kincset
(oda lettem vezetve hozzá),
mégsem adom el a régi kacatjaimat.

* * *

Hol van az a fajta tűz,
amelyet szerelmes fiúként éreztem?
Miért nem Isten és Krisztus iránt égek ilyen tűzzel?
Miért onnét vártam,
és miért vagyok hajlamos most is onnét várni
a lelki vágyam tárgyait,
ahol nincsenek is?
Miért nőktől?
És miért vonzódom jobban a húshoz, mint Istenhez?

Romantikus szerelem és testi vágy.
Ezek uralkodtak el rajtam korán.
(Nem a birtokos vagyok, hanem a birtok.)
Ezekkel lettek beszennyezve a lélek vágyai.
Szerelmesen koldulni akartam más koldusoktól,
akikkel éppen azt koldultuk volna egymástól,
ami egyikünknek sincsen.
(Maradt volna a hús.)

A romantikus szerelem
bálványozza, imádat tárgyává teszi a másik embert.
Nagy őnek kiáltja ki.
Leborul előtte, térdre ereszkedik.
Áldoz neki.
Tőle remél mindent.
Őrá irányítja a figyelmet.
Istenít egy embert.
Tömény méreg ez a léleknek.

A testi vágy kiélése pedig…
Élvezet. Élvezkedés.
Izgalom ez. Hiszen mondjuk is:
föl van izgulva.
Magyarán nincsen nyugalma, békéje.
Izgatottan, nyugtalanul, feszülten sóvárogja
az úgynevezett kielégülést.
Ami csak átmeneti,
hiszen ha igazán ki*elég*ítő volna,
akkor végleg betelne vele az ember.
Így csak *csillapodás, megkönnyebbülés* az.
Szüneteltetése az izgalomnak, a feszültségnek.
Amely nélkül szükségtelen lett volna a megkönnyebbülés…
Az izgalom nagy kegyesen visszaadja azt,
amit előbb elvett (néha még azt sem adja vissza).
És akkor lehet előről kezdeni az egészet.
Ördögi kör.

Egyáltalán mi ez a testi élvezet?
Ki nem hallott még olyanról,
hogy egy kisgyerek véletlenül rányitott a szeretkező szüleire,
és elsírta magát?
Olyasmit mondván: *bántják* egymást!
Az ilyen gyerek igazat szól.
Az a gyerek jól látja.
A gyerek látja jól, nem mi,
akik megmosolyogjuk, hogy milyen tudatlan még.
Jól látja a szülei arcán a fájdalmat.
Neki még nem adta be senki,
hogy öröm az.
A kéjtől eltorzult arc olyan,
mint a kíntól, fájdalomtól eltorzult arc.
A gyerek még látja ezt.

És mi?
Ha csak arcokat látnánk, idegen arcokat képeken,
a környezetüket kitakarva,
akkor vajon meg tudnánk mondani,
hogy melyik arc mutat kínt és melyik kéjt?
És hogyan állunk a saját arcunkkal?
Bírjuk látni a dolog hevében, az izgalom tetőfokán?
Mert van, aki nem.
Miért nem?
Mit nem bír olyankor a saját arcán?
Talán a sugárzó igazi örömöt…?

Tegnap a szüleire nyitó gyerek példájával együtt
az is jött nekem, hogy ezt a testi élvezetet,
ami voltaképpen fájdalom, kín,
megtanultuk élvezni, kívánni, édesnek tartani.
Valahogy úgy, ahogyan egy mazochista megtanul fájdalmakat élvezni.
Csak őt betegnek tartjuk.
Pedig lényegében ugyanazt csinálja, mint mi.
Csak hát mi nem akarjuk észrevenni magunkat a mazochista görbe tükrében.

Ahogyan azt sem akarjuk meglátni,
hogy az istentelenségünkben
képesek vagyunk mindenféle testi, anyagi őrültségbe belesüllyedni,
ha valamiféle élvezetet tudunk kicsikarni belőle
örömpótlék gyanánt.
Az emberiség
egy élvezkedő, élményhajhászó nagy masszává alacsonyodott,
amely örömtelenségében elfogyasztja azt a világot,
amelyet az egyetlen valóságnak tart.

* * *

Áldott az, akinek nincsen szüksége ilyesféle leszámolásokra,
mert van benne annyi ártatlanság,
hogy ezek nélkül is égni tud Isten és Krisztus iránt.
Mi másnak van értelme?
Isten nélkül az ember embernek beltenyészete.
