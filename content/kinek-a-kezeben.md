+++
title = "Kinek a kezében?"
date = 2023-03-26T20:00:00
+++

Miért nem
Istenre, az Atyámra,
a féltőn szerető Teremtőmre,
a Mindenhatóra,
a Gondviselőmre
hagyom magamat,
az egész életemet?
Hát kinek a kezében lennék jobb helyen?

Talán a gondterhelt, buta, korlátolt agyam kezében?
A vak akaratom kezében?
Az én kezemben?
Hát mindig *saját magamtól* szenvedtem a legtöbbet!
Az akaratomból lett minden nyomorúságom.
A szerelmes kínlódások,
az emberkövető tévelygések,
az elkövetett hitványságok,
a belső háborúságok.
Én voltam, vagyok, a legnagyobb ellenségem.

És mégis a saját kezemben
akarom tartani az életemet?
Vagy talán szakértőkre bíznám?
Netán holmi emberi találmányokra?
Hogyan lehetek ennyire ostoba?!
Hogyan hagyhatom magamat arra,
akiről, amiről tudom,
hogy alkalmatlan rá,
és méltatlan még a bizalomra is?

Ostoba vagyok és hitetlen.
Amikor minden másba belebuktam már,
még akkor sincs elég hitem terád bízni magamat, Istenem.
Mondogatom ugyan,
de őszintén kívánni nem tudom azt,
hogy legyen meg a te akaratod.

És még azt is neked köszönhetem,
hogy mindezt megláttattad velem,
mert különben még két napig kínoztam volna magamat tovább,
mint egy kisgyerek,
aki csak lassan fárad el a toporzékolásban.
