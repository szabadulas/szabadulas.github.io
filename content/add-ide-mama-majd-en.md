+++
title = "Add ide, mama, majd én!"
date = 2023-03-16
+++

Nagyanyám mesélte valaha,
hogy egyik alkalommal,
amikor kivitt magával zöldet vágni,
kértem tőle a kaszát,
hogy hadd kaszáljak én.
Kisfiú voltam még, nem hagyta.
Dühömben ugrottam egy nagyot,
majdnem bele a lendülő kaszába.

Úgy rémlik, azt is mondta a nagyanyám,
hogy akkor az egyszer emelt kezet rám.
Biztosan jobban fájt neki, mint nekem,
ha még öregen is emlékezett rá.
És abba az egy esetbe is
én vittem bele.
Az akaratosságommal.
Önzéssel, önfejűséggel. Agyassággal.

Már akkor ilyen voltam.
Nem is emlékszem az esetre, olyan pici voltam még,
és már akkor ott volt bennem az önzés.
Veszélybe sodortam vele magamat,
kis híján bajba a nagyanyámat,
és akkor a tetejébe még olyasmire kényszerítettem őt,
amit amúgy sosem tett volna meg.
Erővel meg kellett védenie a saját hülyeségemtől.

Lám, az önzés gyümölcsei.
Isten biztosan sok ilyen gyümölcsöt tudna mutatni az életemből.
Vajon hányszor volt kénytelen olyasmit tenni értem,
ami neki jobban fájt, mint nekem?

Az önzés, ez az agyasság, odáig fajult,
hogy még a lélek és Isten dolgaiba
is bele akarom ártani magamat.
Bízd rám, Istenem, majd én!
Majd *én*!
Majd én…elrontom.
Mint mindig.
Ezzel a korlátolt agyammal
még a saját mindennapi apró dolgaimba is belekeveredek,
mégis úgy ugrálok,
mintha a lélek és Isten dolgaiban különös jártasságom volna.

Mondom, hogy „legyen meg a te akaratod”,
közben meg el sem engedem az enyémet.
Sokszor észre sem veszem,
hogy milyen leplezett módon csinálom.
Az irányítás nyilvánvaló, az feltűnő.
Az már kevésbé, amikor csereüzletté
silányítom az Istennel való viszonyt.
Úgy csinálok, mint a piros pontért törtető gyerek az iskolában.
Azután meg durcáskodom, amikor elmarad a piros pont.
Holmi tanárnak nézem Istent?
Azt képzelem, hogy nem ajándékokat ad az Ő öröméből,
hanem valamiféle megállapodás tárgyát képező jutalmakat osztogat?

Tartottam attól, hogy bizonyos dolgokat még
Istennek is nehéz lesz kigyomlálnia belőlem.
De erre nem számítottam.
Hogy milyen mélyen van az önzés.
Ez az *agyasság*.
Meg a szűnni nem akaró *agyalás*, ha már agyról van szó.
Ezek valami teljesen más szinten vannak.
Ezek könnyedén pusztulásba viszik az embert.

Isten nélkül nincs szabadulás tőlük.
Mert azt már megtapasztaltam,
hogy az önzésnél kisebb dolgoktól való szabadulás
is csak általa lehetséges.
Az önerő meg az önbizalom fabatkát sem ér.
Azokra hagyatkozni önámítás.
