+++
title = "Legsötétebb lázadásom"
date = 2023-05-08
+++

Többen is, akiket [hallgatok][1],
a lázadás veszélyeire
intenek a napokban.
Csak annyit tudok tenni,
hogy megvallom: igen,
bennem is itt van a lázadás;
nem is tudom, mióta,
de nagyon régóta.

[1]: @/bizonysagtevok.md

Itt vannak
a kicsinek tűnő mindennapi
ellenkezések:
a nem szeretem teendők,
és a nem szeretem találkozások.

Bennem is itt van aztán
mások
elítélése,
hibáztatása,
szidása,
káromlása,
átkozása,
még a haláluk kívánása is.
Volt ezekre példa bőven
az elmúlt években,
és korábban,
amikor nagyon mélyen voltam.

Azokban az években jutottam el
a legsötétebb lázadásig.
Utolsó előtti lépcsőfoka
az antinatalizmus volt.
A születésellenzés.
Vonzott ez a nézet,
amely szerint
az ember elkerülhetetlenül szenvedésnek van kitéve élete során,
és erkölcsileg semmivel sem igazolható,
hogy az édes nemlétből
potenciális gyerekeket rángassunk bele
ezekbe a szenvedésekbe,
ezért aztán jobb,
ha nem nemzünk gyerekeket,
és hagyjuk kihalni az emberiséget.

Hogy ez mennyire élet- és Istenellenes,
azt nem kell ecsetelnem.
A hazugság atyja igazán
ügyesen beleszőtte
Isten tagadása
mellé az erkölcsiséget…
Annyira nyomorultul éreztem magamat akkoriban,
hogy teljesen azonosulni tudtam ezzel a nézettel.

Nem álltam azonban meg itt.
Voltak olyan keserű és reménytelen pillanataim,
amikor elképzeltem,
hogy ha lenne egy gépem,
amellyel gombnyomásra megszüntethetném
nem csak az életet,
hanem *mindent*,
akkor gondolkodás nélkül megnyomnám azt a gombot.

Tehát a semmit kívántam.
Hogy ne létezzen semmi sem.
Pusztuljon minden.
Teljes Isten elleni lázadás volt ez,
még ha nem is voltam tudatában.
Lázadás minden ellen, amit teremtett,
és lázadás maga Isten ellen is.

Hogy ebből a lelki nyomorból és keserűségből
kikeveredtem,
az csak Istennek a kegyelme.
Pedig gondolatban és lélekben
nem egyszerűen gyilkos,
még csak nem is tömeggyilkos,
még csak nem is egy halálosztó,
hanem A Pusztító voltam.
Mégis megtartott engem.
Ráadásul úgy,
hogy mit sem tudtam Róla.

Hogyan süllyedtem akkora lázadásba?
Úgy, hogy
nem találtam megnyugvást
ebben a világban,
csalódtam ebben a világban,
jobb világra pedig reménységem nem volt,
és mivel az élő Istenről nem hallottam,
ezért inkább a semmit kívántam,
mint hogy egy ilyen világ egyáltalán létezzen.
És úgy,
hogy a saját (vagy annak hitt)
akaratomat
követtem,
nem Istenét.

Csalódás, vakság meg önzés
kellett hozzá.
Röviden: Istentelenség.

Ebben a sötét lázadásban
volt valami nehéz, ám kéjes érzés.
A pusztítás fölött érzett kéj.
Hogy ha már élni érdemes élet nem lehetséges,
akkor hadd pusztuljon minden.
Volt benne tűz.
Minden lázadásban van.
*De ez a tűz gyötri, emészti a lelket.*
Benne égsz,
és talán azt hiszed, az élet tüze ég benned,
azt hiszed, na, végre érzel valami lelkesedést,
pedig a pokol tüze az, a pusztulásé,
és a lelketlenedést érzed.
A mosoly az arcodon
démoni vigyor.

A legsötétebb lázadásomban
nem egyes emberek ellen lázadtam,
ráadásul tehetetlennek éreztem magamat
(talán Isten kegyelméből),
ezért aztán legalább nem tudtam semmit tenni,
csak emésztődni és magam körül csapkolódni.
(De akinek világos célpontja van,
és tettre kész…)

Beképzelt is voltam.
Az „én jobban tudom” beképzeltségével.
Azt hittem,
tisztán látok valamit, amit sokan nem;
jobban tudok valamit, amit sokan nem.

Voltam? Hittem?
Vagyok. Hiszem.
Mert hát még minden aprónak tűnő ellenkezésemben is
ott van ez a beképzeltség.
A beképzeltség,
hogy én jobban tudom Istennél,
hogy ami ellen föl vagyok indulva,
annak hogyan is kellene lennie.
És minden aprónak tűnő ellenkezésemben
ott van a hibák magamon kívül látása.
Különben nem lenne ki és mi ellen lázadnom.

Szóval igen,
belátom,
az én hibám is,
hogy él még az emberekben a lázadás.
Egy életen át éltettem magamban,
ezért is van még a világban.

Én is Atyám és Krisztus bocsánatára
és segítségére szorulok.
Nincs más szabadulás a lázadás poklából.
