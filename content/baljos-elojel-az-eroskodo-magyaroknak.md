+++
title = "Baljós előjel az erősködő magyaroknak"
date = 2023-07-05
+++

Elém került egy egész oldalas propaganda:
fehér lovon büszkén ülő hegyes bajszú huszárnak
terepmintás ruhába öltözött katona tiszteleg.
Háttérben az Országház a nemzeti lobogóval,
fölötte a kéklő ég.
Nagy felirat: „És te készen állsz?”
Lejjebb: „Magyarország békéje és biztonsága közös ügyünk.”

[1]: https://www.youtube.com/watch?v=qnb70bnsRPE "A magyarok sorsa"

Aztán itt van Orbán,
aki egyre az *erőt* emlegeti.
Nemrég itt voltak még a *lázongó* pedagógusok, diákok is
(a propagandájuk ki van ragasztva szerte a faluban).
És még mindig itt vannak a háborúra *uszítók*.

És aztán itt vannak Iringó egyik álmában a szavak:
[*a pirosaknak el kell veszni*][1].

Aztán itt van a három magyar katona,
akikről csak annyit hallottam nemrég,
hogy sodronynak ütközve lezuhantak
a helikopterjükkel egyik déli szomszédunknál
egy gyakorlaton.
Bizonyára ők hárman is bíztak az erőben.
A haderőben.
De még mielőtt egyetlen éles lövést leadhattak volna az ellenségre,
Isten visszakérte a lelküket.
Három piros elveszett a magyarok soraiból.
Belehaltak az erő gyakorlásába.
**Baljós előjel az erőben bízó magyarnak.**

De nem veszi annak.
Két világégés után sem veszi annak.
Nem okult semmiből.
Nem szembesült semmivel.

Erőben bízol, magyar?
És összefogásban?
Erővel nekimész a falnak, mint a kos?
Ha nem enged neked,
még nagyobb erővel mész neki?
De meddig futja az erődből?
És meddig bírja a fejed?

Erővel teremtenéd meg a békét és biztonságot?

Hogyan teremthetne békét és biztonságot az,
aki maga nem békés,
nem szelíd
és nem alázatos?
Háborgók, durvák és fölényesek vagyunk.
Folyton egymás torkának ugrunk
minden semmiség miatt.
Ha magadban nem látod meg ezt,
akkor csak nézzél körül.
Nem tudunk *békén maradni*
és másokat *békén hagyni*.

Mert nincsen se békénk, se oltalmunk Istentől.
Azért nincs, mert megtagadjuk őt.
Előbb mondunk szentnek és atyánknak egy földi halandót, mint Istent.
Előbb borulunk le szobrok előtt, korona előtt, kézmaradvány előtt,
vagy akár tehenek előtt a Krisna-völgyben,
mint Isten előtt.
Előbb foglaljuk Isten nevét a legdurvább káromkodásokba,
mint egy bűnbánó szívből jövő imába.
Előbb követünk szélhámosokat,
eszméket,
vallásokat,
mint Krisztust, aki az élet és igazság.

Aztán nem értjük, tényleg nem értjük,
hogy miért van háború és veszedelem.

* * *

Te készen állsz? – kérdik.
(Készen állsz daliás huszár lenni?
Délceg katona?
Büszkén feszíteni?)

Te készen állsz?

Készen állsz kiloccsant agyvelővel,
szétnyílt mellkassal,
kifordult belekkel,
lerobbantott lábakkal
boldogan meghalni
Istenért (akit tagadsz)
és hazáért (mulandó földiért),
nem pedig torkod szakadtából
anyád és Isten után ordítozni,
mielőtt leírhatatlan kínok közt szenvedve
kileheled lelked maradékát (talán egyenest a pokolba)
magad és mindannyiunk végtelen sötétsége miatt?

Készen állsz erősnek meg hősnek érezni magadat akkor is,
amikor a saját véredben, szarodban, húgyodban és belsőségeidben fetrengsz?
Amikor talán a halálod előtti pillanatokban
önkéntelenül visszarepülsz gyerekkorodba,
és az az égető érzés suhan át utoljára benned,
hogy milyen jó volna önfeledten játszani a kék ég alatt,
de most már minden hiába, most már késő, most már minden elveszett?

Készen állsz egy újabb Don-kanyarra?
És egy fogolytáborban végezni (földi létedet)?
Netán munkatáborban?
Haláltáborban?

Készen állsz ezekre is?
Te?
Te, aki nemrégiben talán összecsináltad magadat egy vírus híre hallatán,
és legszívesebben agyonlőtted volna azt,
akin nem volt egy (semmit se érő) arcpelenka?
Te, aki talán méricskélted magad körül a másfél méter sugarú gömböt,
és csontig szárítottad a kezedet fertőtlenítővel,
utána meg kented rá a kézkrémeket?
Te, aki talán rohantál beoltatni magadat mindenféle kísérleti kotyvalékkal,
nem egyszer, nem kétszer, de háromszor és négyszer,
és annyiszor, ahányszor csak frászt kapsz?

Készen állsz erőszakolni,
egész falvakat tömegsírokba lőni,
hadifoglyokat röhögve kivégezni,
aranyfogat hullák szájából kilopni?

Tessék, mit mondasz?
Te nem vagy olyan?

*És mi kell, hogy olyan legyél?*
Egy személyes sérelem?
Egy történelmi sérelem?
A társaid nyomása?
Egy pap áldása?
Egy parancs?
Egy kangörcs?
Egy kis éhség?
Halálfélelem?
Szétlőtt társaid látványa, bűze?
A dühös elkeseredés,
hogy legyen már vége az egésznek
és mehess haza?
Egy hír otthonról, amelyből megtudod,
hogy az asszonykád mással hál,
és hogy valakid meghalt?

Mi az, ami előhozza belőled az aljast?

Tessék?
Benned olyan nincsen?
Tényleg?
Tisztának születtél
és tiszta tudtál maradni?

Szóval mi hozza elő?
Mert ha nem hagytad,
hogy Isten megmutassa neked
és kivegye belőled,
akkor ott van benned az aljas fenevad.
És kellő nyomásra elő fog törni.
Nem fogod tudni sem visszatartani,
sem visszagyömöszölni.

Aztán ha túléled a háborút vagy forradalmat,
akkor mehetsz vissza a (maradék) családodhoz
puszilgatni meg ölelgetni őket,
miközben belülről mardos a tudat,
hogy mi van benned,
a másoknak mutatott álarc mögött.
És akkor az üveg után nyúlsz,
aztán egy nap felkötöd magadat.

Isten nélkül nem bírod elviselni ezt a szembesülést.
Ami el fog jönni.
És az még a jobbik eset,
ha nélküle nem bírod el.
Akkor talán még nem torzult el teljesen a lelked.
De az még jobb volna,
ha nem kellene ilyen messzire menned,
hogy végre szembesülj magaddal.

Most talán még választhatsz.
Mi legyen?
Emberi erő vagy Isten?

A béke és biztonság közös ügyünk,
*amit az egyes emberben Isten és Krisztus tud elintézni.*
Mert aki általuk újjászületik,
az már nem hoz háborúságot és veszedelmet senkire.
