+++
title = "Tengődöm"
date = 2023-07-10
+++

Tengődőm, egyre csak tengődöm mostanság.
Békétlenül, örömtelenül, tompán, erőtlenül.
Élettelenül.
Ebben a melegben csak kókadozok,
szunyókálok, nappal is reggeltől estig rám nehezedik az álmosság.
Amikor pedig nem kába vagyok,
akkor az elmém hiábavalóságokon járkál.
Számítgatna dolgokat,
amikre semmi szükség.

Istenre, Krisztusra
még gondolni is alig bírok.
A világra vonzódik szemem is, elmém is.
Pedig terhemre van annyi dolga e világnak.
A sok *kell*,
ami a testtel jár,
és a még több *kell*,
amit emberek írnak elő.
Nyűgnek érzem őket.
A legkisebb *kell*t is, kényszert,
mégis kényszeresen foglalkozok velük,
hogy letudjam őket.
De sosem fogynak el.

Amikor pedig nem ezekre figyelek,
és egyéb hiábavalóságokra,
akkor bizonyságokat hallgatok.
Még mindig.
Bevallom, sokszor azért, hogy ne unatkozzak.
Mást már nem nézek, nem hallgatok (néha zenét),
és most a bizonyságokkal töltöm meg a fülemet úgy,
ahogyan régen a rengeteg mindennel,
amelyet azóta elhagyhattam.
Még mindig csak az emberi hangokhoz van fülem.

Nem tudom, hogyan lehet szüntelen imában lenni.
Nem tudom, hogyan lehet Istenre, Krisztusra figyelni
teljes szívvel, elmével, erővel.
Megosztott vagyok.
Kísért a test, az elme.
Ízelítőt kaptam a lelki örömből,
tudom, hogy semmihez sem fogható,
mégis távol sodródtam tőle.
Vagy inkább távol tartom magamat.

Örömpótlékként egy ideje
több édességet veszek magamnak.
Még ez is…

Mulasztottam is.
Például elhallgattam egy múltkori esetet.
Néhány nap különbséggel ketten is mondták nekem,
hogy „*csak pénz legyen és munka*”.
Egy harmadik pedig az euró bevezetését hiányolta.
Kertelés nélkül, egyenesen kimondták a valóságot.
Hitet tettek.

Én meg hallgattam.
Eszembe jutott: És Isten hol marad?
De szólni nem mertem.
Hallgatásommal segítettem a magyarokat
az önáltatásban,
mintegy azt mondva,
hogy igen, igazatok van,
csak pénz és munka legyen,
és akkor minden rendben lesz.

**Nincsen igazatok.
Semmi sem lesz rendben így.
Most sincs.
Régóta nincs.
A bajokat mi idézzük magunkra.
De folyton másokra hárítunk mindent.**

Meg akartam osztani ezt,
és ennek kapcsán mindazt,
ami már régóta zavar a magyarokban.
Azt kérdeztem Istentől: Miért zavarnak ezek?
De hiszen tudtam a választ:
azért, mert e hibák bennem is itt vannak.
És akkor nekiálltam taglalni őket úgy a magyarok,
mint az én életemben,
majd megijedtem,
hogy túl kemény és vádló szavak a magyarok ellen,
és hogy sok benne az én okoskodásom.
Letöröltem.
Aztán nekikezdtem újra.
Megint letöröltem.
És így tovább néhányszor.

Nyomorúság.
Lelki nyomorúság ez így.
Tengetni a napokat,
élőholtként menetelni a halál felé.

Istenem, Krisztusom,
fogjátok erősen a kezemet,
és hajlítsátok viszontfogásra az ujjaimat,
mert úgy látszik, magamtól még erre sem vagyok képes!
