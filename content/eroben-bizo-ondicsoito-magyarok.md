+++
title = "Erőben bízó, öndicsőítő magyarok"
date = 2023-05-04
+++

Noha nem olvasok újságot,
nem tudom elkerülni a vármegyei napilapot.
Tegnap reggel meg is akadt a szemem a főcímen:
„Ismernünk kell saját hőseinket”.

Rögtön megszólalt bennem a régi, ismerős hang:
*nem kell, és nekem nem a hőseim.*
Elolvastam a fénykép alatti szöveget is.
<cite>Dicsőséges Magyarország</cite> címmel
családi napot tartottak Fonyódon,
hogy bemutassák a fiataloknak
az elmúlt századok történelmi eseményeit
és a magyar katonák életét.
Igazi látványosság volt, írják.

Hát igen.
Ez egy olyan keresztény ország,
amelyik saját magát dicsőíti,
nem pedig Istent és Krisztust,
akiket állítólag vall.

Ez egy olyan keresztény ország,
amelyik a testbe helyezi erejét.
Az erő kultusza jön felülről (miniszterelnök),
és ez jön alulról is (rendezvény).

Ez egy olyan keresztény ország,
amelyik ezzel is megrontja és átok alá helyezi a fiataljait
(ráadásul a puszta látszatokra rögzíti a tekintetüket).
Mert a próféta szavai nem múltak el:
átkozott az, aki emberben bízik
és testbe helyezi erejét.

Emberek, hagyjuk már ezt a hősözést.
Ki szerint hős valaki?
Emberek szerint vagy Isten szerint?
És még ha valami rendkívülit tesz is valaki,
kinek az érdeme?
A sajátja vagy Istené?
Nem Istentől van meg hozzá a képessége az embernek?

Úgy szólok, mint aki magam is átkot vettem magamra,
amikor a testbe helyeztem az erőmet.
Abban bíztam én is,
hogy ha izmosra edzem magamat,
akkor majd kétszer is meggondolják,
hogy kötekedjenek-e velem.

**Az erőben bízni,
akár az izmok, akár a katonaság erejében:
*háborúság* forrása ez, nem a békéé.
Látszatbékét hoz csupán,
hiszen elrettentés ez,
ami csak ideig-óráig működik.
Félelemből, bizalmatlanságból ered,
ellenséges érzésekből ered,
és azokat is szül.**

Nagyon rossz út ez, magyarok.
Embert szentatyázó,
emberekben bízó,
erőre támaszkodó,
öndicsőítő,
lázadást (forradalmakat, szabadságharcokat)
és háborúkat méltató,
látványokba belevesző,
halálhíreket és hazugságokat faló,
fesztiválozó
magyarok.

* * *

A fiatalok megismerhették a magyar katonák életét,
írják.
Ne adja Isten,
hogy testközelből ismerjék meg
a Don-kanyarba vezényelt bakák életét
és pusztulását.
