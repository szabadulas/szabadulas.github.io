+++
title = "Szembesülés a saját teremtményemmel"
date = 2023-05-09
+++

Ahogy egy ideje már,
úgy ma is elszenvedtem egy bizonyos dolgot.
A fölötte érzett értetlenségemben
és sértődöttségemben most már úgy voltam,
hogy nem írok többet.

Az értetlenségem abban állt,
hogy viaskodtam:
talán azért történt
éppen a tegnapi írás után,
mert nem kellett volna írnom.

A sértődöttségem pedig abban állt,
hogy most már méltatlannak érzem magamhoz
azt a dolgot.

Kevéssel később viszont olyan meglátásban és szembesülésben volt részem,
hogy nem bírom elhallgatni.

*Lázadok még a saját teremtményem ellen is.*
Évtizedekkel ezelőtt életre hívtam,
aztán évtizedeken át szorgalmasan, kitartóan erősítettem,
most pedig, amikor már mást szeretnék,
másfelé mennék,
akkor kénytelen vagyok rájönni,
hogy a teremtményem bizony
nem enged el.
Jön velem hűségesen,
és pontosan azt teszi,
amire életre hívtam.

Csak most már rossz néven veszem tőle.
Most már szabadulnék tőle,
le akarom rázni magamról.
De nem tudom.
És akkor lázadok ellene.
El akarom pusztítani,
ám persze azt sem tudom.

És akkor megsértődöm,
amiért most el kell szenvednem azt,
amihez egészen a közelmúltig a beleegyezésemet adtam.
És igazságtalanságnak érzem.
Méltatlankodom.
Micsoda képmutatás.

Nem, nem lehet egyetlen rossz szavam sem ellene.
Az én teremtményem, csakis az enyém.
Én teremtettem meg.
Az én gyarló vágyaim hívták életre.
Azok alakították.
Azok éltették.
Én vagyok a hibás.
Én vagyok a felelős.
Csakis én.

Igazságos vagy, Atyám,
hogy most el kell szenvednem azt,
amit nem is olyan régen még kívánatosnak tartottam.
Igazságosan szembesítesz így azzal,
hogy mit tettem valójában.
Bölcsen megmutatod nekem ennek a dolognak
a túloldalát is,
amit eddig nem láttam,
amiről nem is tudtam,
amire kíváncsi sem lettem volna.
Csak azt eteted meg velem,
amit főztem magamnak.

Na, ízlik még?
Nem ízlik, Atyám.
Rosszat főztem.
Romlott gyümölcsöket teremtem.

Teljesen alaptalan lázadoznom.
Az én förtelmes teremtményem.
Ennyire telik tőlem.
Ilyet tud teremteni az én akaratom.
De szabadulni nem tud tőle.

Nem is kérhetem többé, hogy vedd el tőlem, Atyám.
Ha neked úgy kedves,
elveszed majd.
Kegyelemből,
mert érdemeim szerint
a saját főztömet kellene ennem
legalább annyi ideig, ameddig kotyvasztottam.
