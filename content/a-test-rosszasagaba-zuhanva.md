+++
title = "A test rosszaságába zuhanva"
date = 2023-06-01
+++

[1]: @/isten-josagaba-csoppenve.md

Mélyrepülésbe fogtam
a múltkori [csoda][1] után.
Mármint úgy repülésbe, hogy zuhanásba.
És úgy utána, hogy már előtte is.
Mert már előtte néhány nappal
eluralkodott rajtam az érzés és a gondolat,
hogy talán nem kellene írnom egy darabig.
Hogy jobb volna hallgatnom.
Felülkerekedtek a kétségeim.
Az, amit aztán május 17-én megoszthattam,
az olyan volt, hogy még én sem tudtam elhallgatni.
De azóta…

Azóta napról napra éreztem,
hogy egyre nő a távolság Isten és köztem.
Elkóboroltam, el is tévedtem.
Rossz irányba mentem.
Vissza az elmébe.
És a testbe.
Engedtem az elme régi játékainak.
Agyalásoknak. 
Számítgatásoknak.
Világi dolgoknak.
Lekötötték a figyelmemet.
Főleg pünkösd alatt.
Ezzel az egésszel párhuzamosan persze eltűntek a megértések.
És a szembesülések.
Megritkultak még az álmok is.
Vagy ha voltak, nehezebben emlékeztem rájuk.

Éreztem, hogy egyre inkább a rossz, öreg énbe esek.
Meg is ijedtem néha,
mert már-már idegennek tűnt minden,
ami az elmúlt fél évben történt velem.
Mégsem bírtam visszafordulni.

Közben, nap nap után,
egyre szurkálgatott a testi vágy.
Lassan, de biztosan jelezte,
hogy köszöni szépen, jól van, jelen van,
nem tűnt el.
Néha elbíztam magamat az elmúlt hónapokban,
gondolván, ezzel már nem lesz sok baj.

Ma éjjel egy utántól aztán
nagyon nehéz volt reggelig.
Fohászkodnom kellett Istenhez és Krisztushoz.
Ekkora kísértés nem ért még az elmúlt fél év alatt.

Viszont Atyánk ezt is a javamra fordította.
Mert végre jöttek a megértések.
Illetve az átérzések.
Reggel átérezhettem ugyanis,
hogy mennyire a hatalmában tart a vágy.
És hogy így végképp semmi alapom nincsen arra,
hogy másokat megszóljak,
fölöttük ítélkezzek.
Fikarcnyival sem vagyok különb.
Mindenkit a hatalmában tart valami:
alkohol, kábítószer, szex, kéjvágy, pénz, hatalomvágy,
élményhajhászás.
Mindegy.
Isten nélkül rabok vagyunk.
Rab vagyok.
Akkor meg mire föl szájalok másokra?

Átéreztem azt is,
hogy miként tud egy vágy, például a testi,
akár gyilkossághoz vezetni,
ha mondjuk alaposan felcsigázzák, aztán úgy hagyják.
Vagy hogy miként tud egy embert a vágya
egy másik ember ujja köré csavarni.
Egy másik embernek kiszolgáltatni.
Éreztem, ott, reggel, abban az állapotban,
hogy ez megfelelő körülmények között velem is könnyen megtörténhetne.
Mindegy, mennyi eszem van vagy nincs.
Ilyen elemi dolgokkal szemben az ész nem ér semmit.
Semmi emberi nem ér semmit.
Éreztem a nyers rabságot.
A megkötözöttséget.

Istenre és Krisztusra szorulok;
nincsen más szabadulás.
Senkinek nincs.
Ismétlem magamat, de tényleg így van.
Ne áltassa magát senki az önnön erejével,
se más emberek erejével.

Megláthattam még mást is,
nagyon személyes, régi dolgokat,
de azokat nem merem megosztani.

Hogy aztán most mi vár rám?
Milyen holnap?
Isten tudja.
