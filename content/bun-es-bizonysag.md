+++
title = "Bűn és bizonyság"
date = 2023-04-23
+++

Van valami, amit eddig elhallgattam
(csak futólag említettem).
Ahogy szégyenből űztem titkon,
úgy szégyenből hallgatok róla hónapok óta,
és emiatt egy bizonyságról is.

Tizenévesen rákaptam az önkielégítésre.
Jöttek vele a szokásos dolgok:
Először
csak a sóvár pillantások
és a fantáziálások.
Később az erotikus képek,
amiket már a kilencvenes évek elején sem volt nehéz beszerezni,
mert akár egy közönséges napilapban is
rá lehetett bukkanni legalább egy formás női lábra.
Annyi elég is volt egy darabig a képzeletnek.
Aztán jöttek a szexképek,
majd a számítógépen a haverok révén
a pornóképek és -filmek tömege,
majd a világhálóval ugyanez,
addig soha nem látott mennyiségben.

Már fiatalon is azzal próbáltam igazolni magamat,
hogy nem ártok vele senkinek.
Önáltatás.
Talán nem vétettem vele Isten ellen?
Nem távolodtam el tőle még jobban?
Nem égettem magamba képeket,
amelyeket jobb lett volna nem látni?
Nem tettem magamat függővé?
Nem aljasítottam le magamat,
és a tekintetemmel a nőket is,
akikben egyre inkább
csak a testet és a test kívánságát láttam?
Nem süllyedtem
egyre mélyebbre
az erotikus képzelgéstől
a lélektelen pornóig?

De eleinte, tizenévesen, még volt bennem valami (a lélek?),
ami tudta, hogy miféle mocsok ez,
mert nem engedte, nem vitt rá,
hogy belekeverjem a szerelembe.

Azzal is igazolgattam magamat az évek során,
hogy ennyi öröm nekem is jár.
Valóban szegény vagyok, ha ennyi örömöm van.
Körülbelül tényleg ennyi volt.
De miféle öröm az,
amit titkon csiholok magamnak?
(És még jó, hogy titkon,
mert ha már szégyen sem tapad hozzá,
az a vég.)
Miféle sekély öröm ez?
Öröm egyáltalán?
Csupa izgatottság, nyugtalanság; nehéz érzés.
Nincsen benne semmi
abból a békéből, könnyedségből és gyönyörűségből,
amit néhányszor megélhettem már az elmúlt hónapokban.
Nem, nem öröm ez,
legfeljebb örömpótlék.

**Ettől a mocsoktól Isten és Krisztus tartóztat meg
lassan ötödik hónapja.**
Amióta a tavaly december eleji fordulat óta kérem,
hogy szabadítsanak meg tőle,
sőt, még a nemi vágytól is.
(Habár már hetekkel előtte elkezdtem kérni,
minden eredmény nélkül,
amikor a magyarságról szóló előadásokat nézve,
főleg az öreg Molnár V. József hatására,
valamiért minden előzmény nélkül rászoktam a miatyánkra,
és sajnos az üdvözlégyre is.)

Utólag látom, hogy Isten a munkát már korábban megkezdte bennem,
mert a pornó lélektelenségét, gépiességét, egyformaságát
már jóval korábban meguntam.
Csömöröm lett tőle, elhagytam.
A női test látványától sajnos nem lett,
azt még kerestem.

Tehát lassan ötödik hónapja
részesülök ebben a kegyelemben.
Kegyelem, mert semmivel nem szolgáltam rá.
Ha csak rajtam múlott volna,
úgy lennék,
mint sok magányos fiú és férfi,
akik mit sem sejtve
egyre mélyebbre süllyednek
az egyre lélektelenebb pornóba,
és talán éppen azon ügyködnék,
hogy miként szerezzek elég pénzt
egy élethű amerikai, japán vagy kínai szexbábúra.
Valahol itt tartanék.

Valahol itt tartanék,
mert bizony
önerőből egy hónapnál tovább
nem bírtam megtartóztatni magamat.
Minden próbálkozás
hatalmas kísértések között
bukott el végül.
Ma is érnek kísértések.
Még mindig odatapad a szemem egy-egy pillanatra,
ahová nem kellene.
Annál is könnyebben,
mert mára teljesen kivetkőztek magukból a nők:
ma egy hosszú nadrág is többet mutat,
mint régebben egy miniszoknya.
De a mostani kísértések
a korábbiakhoz képest csupán tűszúrásnyiak.
Nem ragadnak magukkal,
Istennek és Krisztusnak hála.

Önerőből tehát csak bemocskolódni voltam képes,
kimászni a mocsokból már nem.
Ennyit ér az önerő meg az önbizalom,
meg minden önnel kezdődő dolog,
amire csábítják az embereket.
Ne áltassa magát senki.
Az önerő nem ér semmit.
Persze, amíg az ember nyeregben érzi magát,
megfeledkezve arról,
hogy végső soron kinek köszönhetően jutott oda,
addig könnyű erősnek képzelnie magát.
Na de magas lóról lehet igazán nagyot esni…

* * *

Nem tudom, most van-e az ideje
és itt van-e a helye
ennek a vallomásnak.
De vissza-vissza tér a nyugtalanság,
hogy a hallgatásommal elrejtem
ezt a számomra fontos
bizonyságot is.
*Mert ezt a bizonyságot
még a tekervényes agyam
sem tudja elvitatni.*
Pedig próbálja.
De azt tudja, arra emlékszik,
hogy minden saját próbálkozás
csúfos bukásba torkollott.
És azt sem tudja bemagyarázni,
hogy azért van az egész,
mert idősebb vagyok,
alább hagyott bennem a nemi vágy.
Hiszen tudja jól,
hogy ennyire még nem hagyott alább;
emlékszik rá jól,
hogy még tavaly is, még november végén is
minden a régiben ment.
Nem tudja eltussolni,
hogy **ami embernél lehetetlen,
az Istennél igenis lehetséges**.

Szóval nem tudom, itt van-e az idő és a hely.
Mennyire agyból jön ez.
Többször fohászkodtam valami jelért,
hogy írjak-e erről.
Nem vettem észre semmit.
Csak a vissza-vissza térő furdalást,
mint a napokban is.
És azt,
hogy a minap Marika
egy levelében a bűnvallást említette,
majd pedig [egy felvételt is készített róla][1].
Aztán tegnap került elém két felvétel is,
amelyekben szó esik erről:
az egyik [Attilától][2],
a másik az [Az élet kenyeréből][3] csatornán.

[1]: https://www.youtube.com/watch?v=42Rtpn8yBlU "Hogyan (is) vezet Jézus?"
[2]: https://kialtoszo.hu/az-adossag-megol-igaz-tortenet/ "Az adósság megöl – igaz történet"
[3]: https://www.youtube.com/watch?v=jFHaYrCbUF0 "A szemet szemért, fogat fogért törvénye"

Hogyan van ez?
Krisztus és Isten kivakart egy mocsokból,
és vakargat a többiből,
én meg köszönöm szépen,
inkább hallgatok az egészről,
mert fontosabb a hamis látszatok fenntartása,
fontosabb jó színben feltűnnöm,
fontosabb, hogy ne csináljak bolondot magamból a világ előtt?

Meddig hallgassam el azt,
ami többször is utolsó mentsváram volt a kísértéssel szemben?
Amikor ugyanis az én azt súgta,
rossz úton jársz, András,
azt mondhattam neki:
nem te,
nem Buddha,
nem Siva,
és nem is a sok X. Y.
tartóztat meg
ennyi és ennyi ideje
ettől a mocsoktól,
hanem Krisztus.
Isten.
