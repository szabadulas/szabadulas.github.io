+++
title = "Isten a megoldás minden gondunkra"
date = 2023-12-20
+++

*Hogyan lehet megvédeni a gyerekeket?*

Úgy, hogy a felnőttek Isten akarata szerint élnek,
és akkor a gyerekeik is
Isten oltalmazó kezében lesznek.

*Hogyan lehet független Magyarország?*

Úgy, hogy a magyarok
Isten akaratának rendelik alá magukat.
Akkor csak az igaz Gondviselőtől fognak függeni.
Nem gyarló emberektől,
nem lélektelen gépektől,
nem a vak elemektől,
nem a pusztító bűnöktől.

Isten akarata szerint élni a legkisebb függőség,
mert ahogyan Jézus mondta:
„az én igám gyönyörűséges,
és az én terhem könnyű”.
És: „az igazság szabadokká tesz titeket”.
Szabadokká a bűnök szolgaságától.

*Hogyan lehet…?*

Isten akarata szerint élve!
Nincsen más megoldás.
Évezredek alatt már minden emberi és ördögi
módszert kipróbált az ember,
és ma nagyobb bajban van,
mint valaha.

Agyonnyomják az embert a bajok.
Akkor szakadtak rá,
amikor megtagadta a Teremtőjét,
mert azt hitte,
hogy nélküle is boldogulni tud.
Hogy elbírja a terheket, amelyeket a Gondviselő hordoz.

Nem és nem.
Nem tud boldogulni,
és nem bírja el.
Az emberi világ teljes csőd.
Isten nélkül az emberben még a gondolatok is beltenyészetté válnak.
Mi van például idehaza?
Az emberek ki sem látnak
a politika,
a gazdaság,
a tudomány,
a kultúra,
a vallás
meg a hazug spiritualitás börtönéből.
Teljesen el vannak zárva benne.
Ennek tömör falai, tömör padlója és tömör mennyezete
között egy életen át vagdossák egymáshoz
az elkorcsosult gondolatokat.
Közben meg nem oldódik meg semmi.
Csak rosszabbodik minden.

Meddig akartok még mosolyogva fejlődést meg haladást
ráhazudni erre a teljes csődre?
Rámegy a lelketek!
