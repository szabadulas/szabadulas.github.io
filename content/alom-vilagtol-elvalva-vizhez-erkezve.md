+++
title = "Álom: Világtól elválva, vízhez érkezve"
date = 2023-05-12
+++

Verőfényes időben
egy füves téren álltam egy tömeg bal szélén, hátul.
Nem néztem körül, de jobbra előttem rengetegen voltak.
Velem szemközt, jóval előrébb,
tehát a tömeg szélével egy vonalban,
valamiféle vékony csőoszlop magasodott.
Ennél az oszlopnál egy férfi állt,
valamiféle emelvényen, gondolom,
mert az emberek feje fölé magasodott.
A kezében mintha pohár lett volna.
Elkezdett beszélni hozzánk, úgy,
mint egy üzletember vagy egy üzletkötő,
és rögtön visszatetszést keltett bennem
az a színlelt lelkesedése.
Világosan értettem a férfi beszédét,
de már nem emlékszem rá pontosan.
Olyasmit mondott,
hogy hány százan jöttünk ott össze,
és hogy reméli,
ez az év is olyan eredményes lesz,
mint az előző,
amikor egy bizonyos politikus is
őket választotta,
azóta az ő italukat issza.
Az a benyomásom volt,
hogy borászattal foglalkoztak, vagy ilyesmivel.
Tehát valami céges rendezvény volt.

A következő álomképben, szintén fényes nappal,
már egy nagy teremben voltunk mindannyian,
egy nagyon hosszú asztalnál.
Most sem néztem körül,
de ahogyan a szemközt ülőkre pillantottam,
a szemeim sarkából nem láttam az asztal két végét.
A többiek már ültek,
és éppen meginni készültek az italt,
amely mindenkinek ki volt töltve.
Én azonban sem le nem ültem,
sem meg nem ittam az italt,
hanem csak álltam a székem mögött.
Ekkor egy velem szemközt ülő fiatal férfi (srác?),
akiben egy volt osztálytársamat véltem felismerni,
szódát kért tőlem.
Akkor vettem észre,
hogy van egy palack a székem jobb első lábánál.
Leültem, hogy felvegyem és átadjam neki,
de közben már átnyúlt érte valahogyan az asztal alatt.
Ahogyan aztán magam elé néztem,
hirtelen feltűnt,
hogy most már mindenféle
telefonok és táblagépek sorakoznak végig, körben az asztalon,
szorosan egymás mellett,
bekapcsolt képernyőkkel.
Volt ott mindenféle méretű és korú darab.
A többiek neki is álltak foglalkozni velük,
én azonban úgy voltam,
hogy na, ezt aztán végképp nem csinálom,
és azzal már fel is álltam.
Ahogyan hátratoltam a széket,
bal kéz felől a padlón
megláttam az aktatáskámat.
Fölvettem, fölálltam,
sarkon fordultam
és szó nélkül,
hátra sem nézve kimentem a teremből.

Egy folyosóra léptem,
ahonnét mindenféle helyiségek nyíltak,
és emberek jöttek-mentek, tették a dolgukat.
Közben az ajtóban már jött utánam a srác,
aki a szódát kérte.
Együtt elindultunk kifelé.
Kis idő múlva
bal kéz felől
kinéztem egy ablakon.
Még mindig verőfényes nappal volt.
Egy hosszú, egyszerű házat láttam,
parasztházra emkékeztetett,
talán fehérre is volt meszelve.
Egy fiatal lány
sétált befelé az udvar hátulja felől.
Olyan tizenéves forma lehetett,
fehér ruhát viselt,
barna haja fedetlenül volt.
Ahogyan elmentem az ablaknál,
az volt az érzésem,
hogy ő más ember,
és máshogyan él,
mint akiket a teremben hagytunk,
és akik itt sürgölődnek ebben a nagy épületben.
Rögtön utána viszont azt is éreztem,
hogy talán kíváncsi erre a benti életre,
és talán irigykedik rá egy kicsit.
Ahogy ez tudatosult bennem,
balra fordulva visszanéztem,
és akkor egy másik ablakon át
már oldalról láttam a kinti fehér házat.
Az udvar hátulja felől egy férfit és egy nőt
láttam menni.
A nő volt közelebb hozzám,
mindketten fehérben voltak,
fölötte fekete mellényben,
vagy ilyesmiben.
Mintha egy kicsi gyerek fejét is láttam volna;
a testét eltakarta az apja,
aki talán a karjában vitte jobb felől.
Mindhármuknak barna haja volt, úgy rémlik.

A következő álomképben
a sráccal, akivel együtt mentünk,
kint találtuk magunkat a szabadban.
Lenézve sziklákat láttam és
talán betongyűrűket.
Víz csordogált alant.
Rögtön késztetést éreztem,
hogy leugorjak.
Le is guggoltam a sziklapárkány szélén,
és akkor már éreztem,
hogy nem is olyan veszélyes a mélység,
a következő pillanatban
pedig már le is érkeztem
a betongyűrűkre, vagy mikre.
Érkezt*ünk*, ugyanis a srác is leugrott velem.

Megfordulva állóvizet láttam.
Kellemes, változóan napos és árnyas, sziklás hely volt.
A víz zöldes, mint egy tó.
A srác már derékig benne is ült
egy magas sziklaoszlop tövénél,
úgy hét óra irányában, az oszlophoz viszonyítva.
Az oszlop tetején egy fiú állt,
aki éppen a vízbe pisilt.
Először olyan három óra irányában,
de az óramutató járásával egyezően lassan fordult,
és a pisi már közelített a lent ülő srác hátához.
Ekkor szóltam a fiúnak,
hogy hagyja abba,
ám rám sem hederített.
Láthatólag a lenti srácot nem zavarta az egész,
úgyhogy én sem foglalkoztam vele tovább.

Eddig tartott az álom.

* * *

Hála Istennek,
hogy két óra előtt fölébredtem az álom végén,
és nem aludtam rögtön vissza,
ahogyan az ilyenkor nem ritkán megesik.
Így nyomban fel tudtam idézni az álmot.

Már ekkor valami megmagyarázhatatlan jó érzés fogott el.
Ahogyan reggel tovább forgattam magamban az álmot,
ez a jó érzés időnként örömmé fokozódott:
Mert
nem vettem be azt a hamis szöveget,
nem álltam be a tömeg közé,
aztán nem ültem le velük,
nem ittam együtt velük,
majd pedig hátat fordítottam
a fenevad képernyőinek,
és végül elváltam a Mammon világától.
De még a hagyományos családi élet
mellett is elmentem,
el egészen a vízig,
ahol már *gyerek módjára* úgy ugrottam le a magasból,
ahogyan gyerekkoromban szoktam ugrálni.

A gyermeki léthez mentem:
ezt jelzi számomra a játékos leugrás,
amelyhez rögtön kedvet kaptam (kaptunk),
és ezt jelzi az a fiú is az oszlop tetején.
A vízről, talán tévesen,
az *élő víz* jutott eszembe
(főleg mivel először csörgedező vizet láttam).
Hiszen azt bizonyára nemcsak ihatja az ember,
hanem meg is mártózhat benne.
Más szóval,
a vizet Isten jelenlétének vélem,
vagy legalábbis a közelségének.
De mondom, talán tévedek.
Jó volt ott lenni, az biztos.

Másodmagammal jutottam oda.
*Többen sajnos nem jöttek velünk a tömegből.*
De így sem voltunk egyedül annál a víznél.

Hogy ez az álom a lelkem állapotát mutatja-e,
vagy csak a kívánságát,
vagy egy lehetőséget,
vagy pedig a jövőt,
azt nem tudom.

* * *

Bárcsak meg tudnám osztani azt az örömöt,
amit ennek az álomnak a nyomán éreztem.
Így csak a szavak maradnak,
amik semmit nem adnak át.

* * *

A munkanap végére,
amikor ezeket a záró sorokat írom,
már elmúlt a késztetés, hogy megosszam az álmot.
Elvégre nekem szól, mondja az elmém.
Másnak úgysem jelent semmit.
És úgyis csak égetném magamat vele.

Nem baj.

Kaptam egy biztató, örömöt adó álmot.
Amelynek a jelentése is világos valamennyire (ami ritka).
Tényleg jobb, mint akármilyen film.
És pont most kaptam,
miután tegnap délután a [kettéválasztást][1]
hallgattam:
erre puff,
álmomban elválok a világtól.
És pont jókor jött a vigasztalás,
mert tegnap késő délutánra elfogytak a hallgatható bizonyságok,
és eluralkodott rajtam a rossz hangulat,
mert nem tudtam mit kezdeni magammal,
és nehezemre esett kikapcsolni
ezt a nyavalyás gépet,
nehezemre esett együtt maradni azzal a rossz érzéssel.

[1]: https://www.youtube.com/watch?v=SXOvuIAeEt0 "A kettéválasztás már történik (Ébreszt-Ő@YouTube)"

Végül megtettem.
És kezdtek jönni bizonyos belátások,
estére pedig már enyhültek a rossz érzések.
Újra azt kívántam,
bárcsak tudnék feladni mindent Istennek.

Mert *hamis* a madáchi mondat,
amelyet a világ bemagoltatott minden érettségizettel:
„Mondottam ember: küzdj és bízva bízzál!”

Ha küzdesz,
akkor kiben bízol?
Hát magadban, nem?
A te erődben.
Meg a te céljaidban.
*A te akaratodban.*
Ez az ember igazi tragédiája.

*Mondottam ember:
add fel
és bízva bízzál
Istenben
és Jézus Krisztusban!*
