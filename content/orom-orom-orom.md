+++
title = "Öröm, öröm, öröm"
date = 2023-04-07
+++

[Marika]: https://www.youtube.com/@vakvoltam/videos "Vak voltam"
[Tibor]: https://www.youtube.com/@tibordobra4241/videos
[Attila]: https://www.youtube.com/@kialtoszo/videos "Kiáltó szó"
[Iringó]: https://www.youtube.com/@_gyermekkentIstenutjan_/videos "Gyermekként Isten útján"


Mintha valami gát szakadt volna át,
olyan hullámokban jött az *öröm*
az elmúlt napokban.
*Tiszta öröm.*
Annyira *túláradó*,
hogy *nevetve* el sem bírod,
és a következő pillanatban már *sírsz*.
De az is ugyanolyan *gyönyörűséges*.

Mintha csak [Marika][] szavait
bizonyítaná Jézus:
„amióta felvállaltam az Ő nevét,
még többet kapok Jézustól mindenből”.
Marika válaszlevelével indult a hullám,
és azután folytatódott, miután ő is
és [Tibor] is megosztotta a honlapom címét.
(Köszönöm nekik ezúton is!
És [Attilának][Attila]!)
Ez az első eset, hogy bárkinek is szóltam róla.

Ugyanakkor mégsem tudok mindebből semmit az öröm okának mondani.
Mert igaz, hogy e napokban akkor öntött el először ez az öröm,
amikor Marikától ezt olvastam:
„tudjuk, hogy mekkora ujjongás van a mennyben egy megtérő bűnösön”.
Ám elsőre nem volt rám különösebb hatással.
Csak amikor a válaszomat fogalmazva újra meg újra átfutottam bizonyos sorain,
akkor vágtak szíven teljesen váratlanul ezek a szavak.
Ugyanígy történt, amikor Tibor az örömkönnyeiről írt:
sokadik olvasásra akadtam meg azon, hogy „sírtam örömömben”,
és akkor éreztem át igazán.

Ebből az örömből február végén kaptam először ízelítőt.
Nagyon elkeseredett állapotban
a hónap utolsó szombatjára virradóra különös álmot kaptam.
Egy furcsa alak jött be a szobámba.
Olyan hatást keltett bennem a teste mellett mereven leengedett karjaival,
mint valami felöltöztetett bábú.
A feje csúnyácska volt, és valahogyan aránytalanul nagy.
Tudtam azonban álmomban, hogy maga Jézus az.
Aztán már csak sötétséget láttam,
de éreztem, hogy közben Jézus a hátam mögé került, és ott állt.
És akkor furcsa szürkeárnyalatos minták kezdtek cikázni előttem
(olyasféleképpen, mint régen az elállítódott tévéken a kép).
Ahogy ez történt,
tudtam, hogy Jézus csinált valamit bennem,
dolgozott valamit a bensőmben.
Én pedig sírva (vagy majdnem sírva) esedeztem hozzá, hogy könyörüljön
(segítsen) rajtam.

Reggel lejegyeztem az álmot, aztán el is feledkeztem róla,
mert iszonyú háborúság kezdődött bennem.
Teljesen ki voltam kelve önmagam ellen.
Ez így ment késő délutánig, kora estig.
Hat óra körül egy kis elcsöndesedés közben
eszembe jutott az álom,
és hirtelen leesett, hogy *maga Jézus Krisztus* látogatott meg álmomban,
és hogy erre még nem volt példa.
Ahogy forgattam magamban ezt a felismerést,
a háborúságot meghatottság váltotta fel,
és nevetve, sírva elöntött az öröm.

Olyan örömteli állapotba kerültem, mint korábban talán még soha.
Körülbelül egy órán át tartott.
És ebben az örömben éreztem, hogy képes vagyok imádni Istent.
Erről aztán eszembe jutott, mennyire visszataszítónak és unalmasnak
találtam azt, amikor arról olvastam, hogy a lelkek a mennyben
énekszóval dicsőítik (imádják) Istent.
Ám abban az örömben megéltem,
hogy nincsen ebben semmi visszataszító, semmi unalmas.
Nagy *elevenséget* és *könnyedséget* éreztem.
E könnyedség felismerésétől elfogott a nevetés, majd a sírás.
Aztán meg eszembe jutottak Jézus szavai:
„az én igám gyönyörűséges, és az én terhem könnyű”.
Újra nevetni kezdtem az örömtől, majd sírni.
Mert abban az órában
*átéltem azt a gyönyörűséget és könnyedséget!*
Nincs az a bibliamagyarázat,
ami ehhez az átéléshez közel jöhet.

A napokban, a Marikával és a Tiborral történt levélváltások után
egyik reggel eszembe jutott a fenti örömteli állapot,
az Isten imádásának könnyűsége,
Jézus igájának gyönyörűsége és könnyűsége,
és újra megtörtént:
nevettem és sírtam az örömtől.

De mondom, ezt nem tudom okokhoz kötni.
Például Jézusnak az iménti szavaival is sokszor találkoztam már
az elmúlt hónapokban,
mégsem fog el tőlük csak úgy az öröm.

Emberek, úgy hiszem, ez az öröm Isten ajándéka.
Ajándékba adja,
nehogy azt gondoljuk,
hogy kiérdemeltük valamivel,
vagy hogy valami más oka van.
Mert akkor rávetjük magunkat,
mint a világi élvezetekre,
és hajszolni kezdjük,
hogy halmozni tudjuk.
Hogy továbbra is a mi akaratunk legyen meg.
Igen, azt hiszem, ajándék ez,
isteni ajándék,
nem pedig ajándéknak hazudott csereüzlet,
mint az emberi, világi ajándék,
amely folyton elvárásokhoz és alkalmakhoz kötődik.

Tiszta volt ez az öröm és túláradó.
Annyira, hogy egyik reggel elsírtam magamat
a felismeréstől:
ez az öröm itt volt az orrom előtt egész életemben,
én meg csupa rossz helyen keresgéltem.

Ehhez az örömhöz nem kell semmi és senki után menni,
nem kell semmit és senkit megszerezni.
Minden eleve adva van hozzá. Istentől.
Csak nem vesszük ezt észre,
mert csökönyösen elfordulunk Tőle.
Azt gondoljuk, majd mi csiholunk magunknak örömöt
a testből meg a világból.

Emberek, a világi öröm semmi ahhoz képest, amit Isten ad.
Pedig én csak ízelítőt kaptam belőle.
Úgy látszik, Krisztus tényleg elkezdte
átalakítani a szívemet,
amelyet évtizedeken át keményítettem.
Önvédelemből.
Mert úgy éreztem,
máskülönben védtelen vagyok ezzel a világgal szemben.

Megfordult bennem,
hogy nem írok erről az egészről,
mert amikor visszakerültem a rendes
(tehát rendetlen) állapotomba,
szégyellni való dolognak tartottam beszélni róla.
Istennek hála azonban
rögtön jött a felismerés:
Bezzeg a kemény szívemet nem szégyelltem!
Bezzeg mogorvának lenni nem szégyelltem!
Olyan arccal járni-kelni az emberek között,
mint egy haramia,
azt bezzeg nem szégyelltem!
A *tiszta örömöt* meg szégyellem?!

És hogy milyen gyarló vagyok,
milyen gyarló az én:
[Iringót][Iringó] (remélem, jól emlékszem a nevére)
sokszor alig bírtam hallgatni,
mert ingerült lettem.
Az örömtől, ami a hangjában hallatszott.
Bosszantott az is, hogy mitől van neki olyan öröme.
Most már tudom.

* * *

Tegnap egy hosszúra nyúlt, fárasztó munkanap végéhez közeledve
a rendes (tehát rendetlen) állapotomban valahogyan
Istenre terelődtek a gondolataim,
és az elmúlt napok örömei nyomán
egyszer csak megéreztem valamit abból a hatalmas szakadékból,
ami a világi állapot és az itt említett örömteli állapot
között húzódik.
A mindennapi világi lét szürkének és visszataszítónak látszott,
és elfogott a honvágy:
visszatérni az örömbe,
visszatérni Istenhez.
