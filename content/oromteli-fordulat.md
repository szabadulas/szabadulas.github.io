+++
title = "Örömteli fordulat"
date = 2023-06-02
+++

Dicsőség és hála Istennek és Jézus Krisztusnak!
Idegen tőlem leírni ezt,
még magamban sem nagyon szoktam mondani.
Ma reggel azonban képes voltam rá.
Úgy látszik, nem üres szólam volt,
mert miután kimondtam,
nevetésekben jött ki rajtam az öröm!

A tegnapi írást kérdéssel zártam.
Attól tartottam,
hogy a kísértés, amely nappal is uralkodott rajtam,
éjjel nagyobb erővel fog támadni.
Ám amire befejeztem az írást,
megnyugodtam.
Nyugalomban telt aztán az este és az éjjel is.
Ezért adtam hálát ma reggel.
És akkor kaptam váratlanul az örömöket.

Tegnap még a testi vágy gyötört.
Ma meg lelki örömök értek.
Óriási a különbség!
Most még elevenen látszik.
Az öröm gyönyörűséges, könnyű és felszabadító.
A vágy azonban nehéz.
Csupa nyugtalanság, izgatottság, feszültség.
Az öröm van, és megvan benne minden.
A vágy el akar jutni valahová, el akar érni valamit.
A vágy hiányérzet és beszűkültség és rabság.

A vágy kielégítése, ahogyan nevezzük,
valójában nem is kielégülés,
hanem csak ennek a nehéz, izgatott nyugtalanságnak
az enyhülése.
*Átmeneti* enyhülése.
Mert hát nem sokáig tart.

A test (az elme? az én?)
nem is egyszerűen a vágy tárgyához ragaszkodik,
hanem magához a vágyhoz is.
A vágyakozáshoz.
Azt sem akarja elengedni.
Vágyni akar.
Annyira tud ragaszkodni a vágyának a tárgyához,
hogy még az az utáni vágya megszűnésének
a gondolata is a veszteség érzésével tölti el.
„Hű, de rossz lenne, ha nem vágynék rá!” –
valahogy így van vele.
Pedig amire nem is vágyik, az miért hiányozna neki?
Hogyan hiányozhatna?
A testet ez nem érdekli.
Ennyire sötét.

Egyébként
az esti, éjjeli nyugalom után,
és a reggeli örömök közben
a testnek több ereje volt.
(A lélek az, ami megelevenít!)
A testnek is jutott a jóból.
Mégis az alantashoz ragaszkodik.
Ennyire sötét.

* * *

Tegnap még féltem, hogy végleg eltévedtem.
De Krisztus és Atyám hűek voltak hozzám a hűtlenségem idején is.

A két nap, a két állapot
közti különbség megmutatta,
hogy miért kell Krisztusra figyelnünk.
Többes szám első személy,
mert nyugodtan általánosíthatok az esetemből.
Először is, nem azért kell Krisztusra figyelnünk,
mert elvárja.
Egyáltalán nem olyan, mint mondjuk Mussolini,
aki egy erkélyen beképzelten pózolgatva
várta a csodálatot a lent álló tömegtől.
Másodszor, nem *kell* rá figyelnünk.
A *saját érdekünk*, hogy rá figyeljünk.
Mert ha nem tesszük,
akkor elmerülünk a világban és a testben.

(És belefulladunk.
Vagy rosszabb.
Talán valami olyasmi,
mint amit egy decemberi álmomban átéltem.
Teljes sötétség volt.
Éreztem, hogy sokan fekszünk összezsúfolva.
Nem kaptunk rendesen levegőt,
mégsem fulladtunk meg.
Csak fuldokoltunk ott.
Rémisztő volt.
Álomban vagy félálomban
kérdeztem is valami ilyesmit:
„Istenem, elkárhoztam?”
Vagy: „Istenem, ez a kárhozat?”)

A dicsőítéssel és a hálaadással
szemben ellenérzéseim voltak.
Részben félreértésből adódtak.
Most viszont azt hiszem,
sem Isten, sem Krisztus
nincsen kiéhezve rájuk,
nincsen rájuk szorulva.
Hogyan is lennének?
Hogyan is képzelhettem ilyesmit?

Nem.
Nincsenek rájuk szorulva.
*Mi* igen.
Talán még ezek is értünk vannak.
Segítenek *megtartani bennünket*
a világ és a test ellenében.
Valahogy ezt éreztem reggel.
Hiszen valójában még én kaptam azzal, hogy hálát adtam.
Az örömmel többet kaptam vissza.
Nem vártam, nem kértem, mégis kaptam.
