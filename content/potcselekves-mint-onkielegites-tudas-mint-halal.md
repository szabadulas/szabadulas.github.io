+++
title = "Pótcselekvés mint önkielégítés, tudás mint halál"
date = 2023-12-03
+++

[Kár-Pótlás]: https://www.youtube.com/watch?v=rzsl-huZYjo

Tegnap (szombat) reggelre kaptam egy szembesítő álmot.
Aznap este pedig egy külső megerősítést hozzá.
Meghallgattam ugyanis Kérügmának a [Kár-Pótlás][] című felvételét,
és amiről abban beszélt,
az bizony rám is érvényes.
Pontosan arról szól, amivel az álom szembesített.
A pótcselekvésekről.
Amik az önkielégítésnek a válfajai.

Az álom lényegi része a következő.
A szomszéd szobában álltam felizgulva
egy számítógép előtt.
Lenézve láttam, hogy nincsen rajtam nadrág,
a szerszámom pedig ágaskodik.
Ekkor meztelen nőket láttam meg,
először talán csak a képernyőn,
de később már a falra kivetítve, nagyban.
Azonban elállítódott valahogyan a kép,
ezért próbáltam igazítani rajta,
hogy jól láthassam a nőket.
Ekkor balra nézve észrevettem,
hogy fel van húzva az ablakon a redőny.
Odakint szürkés idő volt.
Láttam egy függönytartót,
az fölött valahogyan be volt gyűrődve a redőny (bent a szobában).
Nagy gabalyodás volt ott:
a függöny, a tartó, a redőny lécei és az álombeli kék-fehér hevederje
össze voltak kuszálódva.
Vacakoltam velük egy darabig.
Aztán a szobaajtóra néztem.
Arrafelé is szürkeséget láttam kintről a lakásba beszűrődni.
Az ajtó csukva volt,
de nem volt rajta sötétítőfüggöny.
Elkezdett zavarni,
hogy így meg fognak látni.
Úgy rémlik, elindultam az ajtó felé,
hogy ez ügyben is tegyek valamit.
Valahol itt ért véget az álom.

Nem értem minden részletét.
A számítógépes dolgot viszont igen.
Előtte nap ugyanis egyedül maradtam az üzletben.
Ritkán jöttek vevők,
ezért programozással kapcsolatos dolgok olvasásával
kötöttem le magamat.
Még jól fel is nagyítottam a böngészőben a szöveget,
hogy jobban lássam
(vesd össze: a falra kivetített nagy kép az álomban).

Ahogyan tehát az álomban felizgulva
nézni akartam a számítógéppel kivetített meztelen nők képeit
önkielégítés végett,
úgy ragadott el pénteken az izgalom,
hogy az elmémmel élvezkedjek,
azaz felkészüljek megcsinálni valamit a számítógépen,
ami segítené a munkámat.

Nem vagyok programozó.
Viszont van valami a programozásban
(és úgy általában a számítógépekben),
ami még ma is meg tud ragadni.
Tehát igen, ahogyan az álom mutatta:
*a számítógépet használva élvezkedtem.*
Mert ahogy Kérügma fogalmazott, ez is *önkielégítés*.
És megint az ő szavait használva: *pótcselekvés*.

Sőt, nemcsak a számítógépek ragadnak meg így,
hanem a számolgatás is.
Tehát a tudás.
(Megint Ádámnál és Évánál vagyok…)

A tudás ragadja meg és köti le a figyelmemet.
De a tudás csupa múltbéli,
innen-onnan összeszedett dolog,
amit csak ismételgetek.
Újra és újra alkalmazok.

Amikor a tudáshoz fordulok,
akkor magamhoz fordulok.
Magamban bízok.
Magamban hiszek.
Abban, hogy alaposan el-*saját*-ítottam valamit,
ami ma is használható.
Abban, hogy meg tudom ismételni.
Ismétlés: megint a gépiesség…
Önbizalom, önhit(tség): megint a gőg…

A tudás halott dolog.
Ott van valahol az emlékezetemben.
Vagy még ott sem: egy halott könyv halott lapjain halott tintával írva.
Vagy valamilyen más halott anyagra rögzítve.
A tudás annyira halott,
hogy nekünk kell gyűjtögetnünk és őrizgetnünk,
különben elveszne mindaz,
amit sok nemzedék nagy nehezen összekuporgatott.
Elfújná a szél,
mint egy leégett könyvtár hamuját.

Hogy a tudás mennyire halott dolog,
azt jelzi még az is,
hogy egy teljesen halott, élettelen, lelketlen
– csupán a fizikai törvényekre (törvényszerűségekre?) –
épülő gép is el tudja ismételni azt, amit én.
Ráadásul gyorsabban és pontosabban, mint én.
Ez manapság már minden téren egyre inkább így van.

Amikor tehát a tudáshoz fordulok,
akkor halott dolgokhoz fordulok.
A halállal foglalkozok,
a halálra figyelek,
nem pedig az élő Istenre és az Ő élő szavára, Jézus Krisztusra.
Amikor a tudásban bízok, ahhoz fordulok,
akkor megkerülöm Istent.
A tudásban bízok, és magamban,
nem pedig Őbenne.

A Teremtőmtől kapott lelkemet, életemet, időmet és erőmet
áldozom fel apránként azért,
hogy a halott tudást megpróbáljam megeleveníteni a figyelmemmel.
De ezzel csak elpazarlok mindent, amit a Teremtőtől kaptam és kaphatok.

Pedig sokan bizonyságot tesznek arról,
hogy közel van már a veszedelem.
Én is kaptam újra olyan álmokat az utóbbi néhány hónapban,
hogy nem állok készen az érettségire,
vagy hogy ki akarok bújni alóla.
Legutóbb pedig azt kaptam,
hogy felnőttként gyerekek között voltam,
és ott azt mondta valaki,
hogy az elmúlt 4 év anyagából vizsgáznunk kell.
Tudtam: rám is vonatkozik,
pedig négy év anyagát még elolvasni sem tudom,
nemhogy megtanulni.
(Érettségi. Vizsga.
Akinek füle van, hallja! És én hallom?)

Krisztus megszabadított már
a filmektől, a zenéktől, a könyvektől,
és még rengeteg dologtól,
amit a világhálón néztem, hallgattam, olvastam.
De még mindig nem tudok átadni neki mindent.
A számítógép és a tudás rabja vagyok.
Úgy néz ki,
eddig nem is kívántam szabadulni tőlük.
Tartogatom őket,
ők meg engem.

De ahogyan Ő Kérügmán keresztül is figyelmeztet:
minden, amit ebben a világban keresek,
csak silány pótléka annak,
amit Ő ad.

Meddig tékozlok még?
Mennyi idő és kegyelem adatik még?

Nem vagyok oda ezért a világért,
akkor meg miért olyan nehéz
teljesen az Atyához és Jézus Krisztushoz fordulnom?
Miért a halállal foglalkozok, és nem az élettel?
Miért a világ egyes dolgaira figyelek, és nem a lélekre?
Miért vakítanak meg a látszatok?
