+++
title = "Gépiesen, azaz ellelketlenedve"
date = 2023-04-02
+++

A héten egyik reggel bevillant a felismerés,
hogy az életem csupa szokásból, rutinból áll.
Csupa kötöttség, megrögzöttség.
Szokásból ébredek éppen akkor, amikor;
szokásból kelek föl akkor, amikor;
szokásból reggelizek, amikor és ahogyan teszem;
szokásból indulok el mozogni;
szokásból öltözöm át előtte, és vissza utána;
szokásból végzem magát a mozgást is,
és szokásból gyaloglok arra, amerre;
szokásból és kötöttségből indulok dolgozni akkor, amikor;
szokásból telnek el a délutánjaim;
szokásból mosakszom este, amikor és ahogyan mosakszom;
szokásból fekszem le akkor, amikor;
szokásból telnek el a hétvégéim.
Kényszerű szokásnak engedek,
amikor elvégzek egy csomó olyan dolgot is,
amit a hátam közepére sem kívánok,
de bennem van a muszáj érzése.

Halál ez, nem élet.
Mert így akár egy gép is „élhet”,
ha *beprogramozzák* rá.
Rutinokat,
megszokást,
szokásokat
– és hagyományokat –
követni gépiesség.
Ellelketlenedés.
Az egész világ ezzel foglalkozik.
Minden, amit kiagyaltunk, ezt szolgálja:
a gépiesítést,
a lelketlenítést,
az Istentől való eltávolítást.

Mindezt már a szüleink elkezdik rajtunk egészen kis korunkban.
Sejthetik valahol legbelül,
hogy babakocsiban, rácsos ágyban, külön szobában meg letétben
nem áll el sokáig a gyerek,
ezért a kieső testi-lelki törődést
színes biszbaszokkal igyekeznek pótolni,
rászoktatva a gyereket, hogy az anyagra figyeljen.
Aztán folytatják a rendszerre szoktatással,
hogy rendszeresek,
azaz kiszámíthatók, irányíthatók legyünk.
Munkájukat aztán
az oktatási, azaz *szoktatási* rendszer intézményei veszik át:
a lélekromboldák és a lélekgyilkoldák.
Ma már csatlakoznak hozzájuk az országszerte burjánzó lélekbökdösdék is.

Oktat a világ,
hogy agyvérzésig tömve legyen a fejünk okosságoknak vélt oktalanságokkal.
Műveltet, hogy műviek legyünk.
Intézményeket rak ránk, hogy intézményesítve legyünk.
Hírekkel bombáz, hogy nyugtalanok legyünk és átvertek.
Szenzációkat kiáltoz,
hogy éljenezzünk vagy hőbörögjünk,
de addig se a lényegre figyeljünk.
Hírességeket, csillagokat, szakembereket, tekintélyeket
állít elénk példaképként,
hogy vak vezessen világtalant.
Vallásokkal térítget, hogy eltérítettek legyünk.
Politikával izgat, hogy folyton másokra mutogassunk.
Hangzatos jelszavakkal és jelmondatokkal kábít,
hogy mindennek az ellenkezőjét tehesse az orrunk előtt.
A véleményünket tudakolja, hogy ítélkezzünk,
és hogy lássa, úgy ítélünk-e, ahogyan belénk nevelte.
Reklámokkal áraszt el, hogy sóvárogjunk,
szexszel keverve, hogy még jobban sóvárogjunk.
Szórakozni csalogat, hogy szétszórtak legyünk.
Fesztiválokra hív, hogy dőzsöljünk.
Programokat kínál, hogy programozottak legyünk.
Tömegrendezvényeket tart nekünk,
hogy arctalan, egyforma, gyúrható tömeggé olvadjunk.
Foglalkozásokra, foglalatosságokra buzdít, hogy el legyünk foglalva.
Álláshelyeket létesít, hogy legyen hol vesztegelnünk.
Letelepít, hogy röghöz legyünk kötve.
Áttelepít, hogy össze legyünk zavarva.
Elvesz mindent, amit Isten ingyen ad a teremtményeinek,
majd silány utánzatokat ad el nekünk pénzért,
hogy a lekötelezettjeiként mi is számítgatók legyünk.
Isten parancsolatait semmisnek mondja,
hogy szabadosak lehessünk.
Bal kezével titkon gyújtogat,
jobb kezével látványosan tüzet olt,
hogy mint megmentőhöz hozzá forduljunk.
Reflektorfényben tetszeleg,
mutogatja magát,
közben belül rohad,
és nem veszi észre,
hogy a külvilág mocska, szemete
csak az ő bensőjének a tükörképe.

Ez az emberek világa.
Egyikünk sem ártatlan ezekben a dolgokban.
Így élünk.
Ezt hívjuk életnek.
Miféle élet ez?
Mi vagyunk azok az élőhalottak,
akiket könyvekben, filmekben és számítógépes játékokban ábrázolunk:
a zombiapokalipszis már javában tart.

És ez még nem minden.
Mert bolondnak tartjuk azt, aki az élő Istenre figyel,
Krisztusra figyel,
ám *a gépekre figyelést teljesen magától értetődőnek vesszük*.
Mi sem természetesebb, mint egy gépre hallgatni!
Már gyerekként megtanuljuk például az órát lesni,
hiszen az mondja meg, mikor mi a dolgunk.
Csengőszóval idomítanak erre,
mint Pavlov a kutyákat.
Az eredmény ma:
Nincs még 4 óra? Akkor még ágyban kell maradnom.
4 óra van? Föl kell kelnem.
5 óra? Ideje mozognom.
Nincs még 8? Várnom kell.
8 van? Dolgoznom kell.
És így tovább egész nap, minden egyes nap.
Az óra és a szokás és a rendszer parancsát teljesítem.
Gép lettem, szófogadón magamba építettem a rendszert
már a lélekgyilkoldában,
ahol szorgalomból példásnak ítéltek,
magatartásból szintén,
jutalmamat pedig megadták oklevelek és könyvek formájában.

Azóta az óra szerepét, mint annyi másét, átvette a számítógép.
De a lényeg ugyanaz:
gépekre figyelünk,
azokra hallgatunk,
és azoknak szentelünk időt, erőt, gondoskodást.
Gépektől várjuk az örömpótlékot is:
a gramofontól a rádión és a vetítőgépen át
a tévéig, a vibrátorig és a műhüvelyig
kipróbáltunk mindent.
Most egy ideje a különféle számítógépeken van a sor.
Egyre többen merülnek bele számítógépes játékokba.
Vagy itt van az,
hogy naponta milliók vesznek el az okostelefonokban, táblagépekben,
fejüket szegve,
szemükkel egy téglalapra tapadva,
orrukat oda dugva,
ujjukkal azt simogatva, dédelgetve.
Turkálják a műanyagot,
mint kicsi korukban a szarjukat.
A világ kiszúrta a szemüket az anyaggal,
azóta abban keresik minden örömüket.

De nem igazán találják.
Nem találjuk.
Nem talál*om*.
Hiszen magamra is mutogatok ezzel.
Én is beleestem az ámítógép csapdájába,
és még nem szabadultam ki belőle.
Harminc éve, tizenévesen, valósággal beleköltöztem a számítógépbe,
ott lett az én otthonom.
A világ nem nagyon tetszett.
Na de a számítógép?
Azon kapva kaptam,
mint serdülő fiú a farkához!
És az eredmény, összességében?
Elpazaroltam az Istentől kapott időt;
javarészt hülyeségeket tömködtem az elmémbe;
pornóval mocskoltam be magamat;
az emlékezetembe égettem ártalmatlannak tűnő képeket,
amelyek ma a nosztalgia erejével hatnak rám:
mint például a Commodore&nbsp;64 egyszerű, kék képernyője.

Végső soron az anyag és a gépiesség nem elégít ki bennünket,
csak megkötöz.
És akkor mit teszünk?
Még jobban belesüllyedünk az anyagba és a gépiességbe.
Sokan az örömpótlék mellett istenpótlék után is néznek,
ám elgépiesedve csak gépekben tudnak gondolkodni:
robotokban meg mesterséges intelligenciában.
Ezeket csodálják.
Ezektől, főleg az utóbbitól remélik, hogy majd gondjukat viseli.
Magyar pap misét irattat vele
és géptestvérnek hívja;
a románok megteszik a kormányuk tiszteletbeli tanácsadójának;
magányos emberek azzal „társalognak”;
diákok azzal oldatják meg a házi feladatukat
(amit a tanárjuk talán ugyanazzal állíttatott elő);
és így tovább.

Teljes istentelenedés ez,
teljes lelketlenedés,
teljes gépiesedés,
aminek logikus végkimenetele
az ember biorobottá silányulása,
majd a test hazug meghaladása
a tudat felhőbe töltésével.
A transzhumanisták vágyálma,
minden lélek rémálma.

Isten helyett MI,\
Isten országa helyett Felhő és virtuális valóság,\
Isten rendje helyett új világrend(szer),\
lélek helyett rutin és program és számítás,\
ember helyett android,\
szabadság helyett rabság,\
szabadulás helyett kárhozat,\
igazság helyett ámítás,\
élet helyett halál.

*Csak Jézus Krisztus és Isten tud ettől megmenteni.*

Aki gépekre, emberekre, vagy akár saját magára hallgat,
az a vesztébe rohan.
Akármit teszünk, mi magunk csak fokozni tudjuk a bajt.
Mindenbe belekontárkodunk,
amikor bukott Ádámokként és Évákként
azt hisszük, különbek vagyunk Istennél,
és különbet tudunk teremteni a teremtésénél.
Aki nem hajlandó szembesülni
a bukottságunkkal
(úgy a saját bukottságával, mint a világ bukott voltával),
és egyáltalán, aki kerül minden szembesülést,
és még mindig kifelé mutogat…
Isten tudja, mi lesz vele,
de jóra ne számítson.
