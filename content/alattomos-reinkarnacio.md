+++
title = "Alattomos reinkarnáció"
date = 2023-12-23T12:14:00
+++

Ezzel már régóta tartozom.
Úgy voltam vele,
hogy mások már biztosan kibeszélték a témát,
tehát nekem nem kell.
De ha kaptam némi megértést, miért hallgatom el?

Én is sokáig ostobán elhittem a reinkarnációt.
Keleti tanokból.
Keleten viszont legalább vannak,
akik rabságnak tekintik az újratestesülést,
és szabadulni kívánnak az értelmetlen létforgatagból.
Ezért űzik a megvilágosodást
mindenféle gyakorlatokkal.

Erről nem is szóltam volna semmit.
De a reinkarnációnak két nagyon alattomos változatával
találkoztam az elmúlt hónapokban.
Belekeverik a reinkarnációba az élő Istent.

Az egyik okoskodás szerint Isten terve igazából az,
hogy reinkarnálódással menti meg az összes lelket.
Akár állatként megtestesülve is visszaküldi azokat az emberi lelkeket,
akik még nem tértek meg.
És a pokol az nem más, mint ez a földi élet,
azáltal ugyanis, hogy ide addig kell visszaszületni,
amíg meg nem tér a lélek.
(Eddig bírtam hallgatni.
Aztán elmenekültem onnan.)

Egy másik okoskodás pedig így szól:
Reinkarnációnak léteznie kell,
mert nem képzeljük, ugye, hogy Isten az első embereknek
még közel ezer évet adott a megtérésre,
nekünk meg már csak százhuszat?

*Ember, te föl mered tenni a reinkarnációra a lelkedet?*
Mert erről van szó.
Ha te ebben az életben nem térsz meg,
és nincs újratestesülés…
Márpedig Jézus Krisztus
nem beszél semmilyen újratestesülésről.
A lélek újjászületéséről beszél.
Meg a test haláláról beszél,
utána ítéletről,
amely vagy örök élethez,
vagy örök kárhozathoz vezet.
Olyat meg sehol nem mond,
hogy végül mindenki megmenekül.

A reinkarnáció tana alattomosan
eltakarja ezt az óriási tétet.
Könnyebb elhinnie az embernek,
hogy: „Ej, ráérünk arra még!”
Meg hogy: „Nem baj, van mááásiik!”
*Nem érünk rá. És nincs másik.*

De könnyebb elhinnie még azt is,
hogy a halál után nincs semmi.
Ördögien fel van kínálva két hamis véglet.
Egyik oldalon újratestesülések hosszú vagy akár végtelen sora
(mint egy számítógépes játékban,
ahol több életed van,
vagy beütöttél egy csalókódot).
A másik oldalon teljes filmszakadás.
E kettő között veszik el a lélek.
