+++
title = "Képmutatás"
date = 2023-03-21
+++

Hetekkel ezelőtt reggelizés közben
eszembe jutott néhány ember,
akik annyira nyájasak,
hogy az már nyilvánvalóan hamis.
<i>Hogyan lehet, hogy nem veszik észre magukat?
Hogyan lehetnek ennyire képmutatók?</i>
– kérdeztem magamban.
Szinte abban a pillanatban
belém hasított a felismerés:
De hiszen én is képmutató vagyok!
Csak a veszélyesebb fajtából.
Mert én leplezetten vagyok az.
Ügyesebben csinálom.

Hányszor előfordult,
hogy kényszeredetten mosolyogtam,
amikor tréfálkoztak velem?
Hányszor nevetgéltem gyenge vicceken?
Hányszor mentem bele alkalmazkodón üres fecsegésekbe?
Hányszor erőltettem ki szavakat a számon,
amikor nem volt mit felelnem?
Hányszor hümmögtem, bólogattam egyetértőleg,
amikor olyat hallottam, amivel nem is értettem egyet?

És akkor még ott van az,
ahogyan leplezem a hitványságaimat, a mocskaimat, a bűneimet.
Nehogy kiderüljön bármi is!
Mást mutatok kívül, mint ami belül van.
Mint a legtöbb ember.
De azért majd ők fognak felelni.
Az én képmutatásomért meg én.

Elhazudom még Istent is.
Elhallgatom.
<i>Na, mi újság?</i> – kérdik.
<i>Semmi</i> – hazudom újra meg újra.

Van, aki szerint a védőnek hazudott álarcot
azért is engedte meg Isten,
hogy külsőleg is nyilvánvaló legyen,
mennyire képmutatók vagyunk.
Amikor először hallottam ezt,
tiltakoztam magamban: én ugyan nem.

Dehogynem…
Akkora képmutató lettem,
hogy még saját magamat is rászedtem vele.
De Krisztust nem, Istent nem.
Ő akkor reggel megmutatta a szememben a gerendát.
