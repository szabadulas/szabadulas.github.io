+++
title = "Hogyan utáltam meg Jézus nevét"
date = 2023-09-09
+++

Úgy, hogy vakon csak azt láttam,
miket követtek el az ő nevében
a magukat keresztényeknek (Krisztust követőknek) hazudók
az évszázadok során itt Európában,
aztán szerte a világon.
Legfőképp a magát egyháznak nevezni merészelő világi hatalom.
Csak a rengeteg erőszak lebegett a szemem előtt,
amelyet elkövettek:
az erőszakos hittérítések,
a véres üldözések,
és a kárhozattól való véres „megmentési” kísérletek,
azaz máglyahalálok és más válogatott halálnemek.
Mindezeket mindig Isten, Jézus és a szeretet nevében elkövetve!
És persze undorodtam
a szélhámosságaiktól is:
szentségek árulása meg effélék.
Na meg világi emberként ingerelt még az egykori vaskalaposságuk is.
(Nem mintha nem feküdtek le volna rég az egész világgal.)

Magát Jézust nem ismerve
elkövettem azt az óriási hibát (akkor ez már kettő),
hogy ezeket az aljas és rémes tetteket
hagytam összemosódni magamban az ő nevével.
Így aztán nem csoda, hogy amikor egy rokonom
sok éve Jézusról beszélt (bár nem az örömhír kapcsán),
láthatóan indulatos lettem.
Talán mondtam is valamit; már nem emlékszem.
Arra viszont emlékszem, hogy a rokon nekem szegezte a kérdést:
Mi bajod van Jézussal?

Vele semmi, böktem ki végül,
azokkal viszont van,
akik a nevében mindenfélét elkövettek és elkövetnek,
közben meg papolnak, hogy így Jézus, meg úgy Jézus.
És akkor elmondtam nagyjából azt,
amit fentebb leírtam.

De ezekről nem Jézus tehet, nem? – kérdezte.

Elismertem: tényleg nem.

Nem ő tehet arról,
hogy nem ismertem meg őt.
Nem ő tehet arról,
hogy sokan már hallani sem akarnak róla.
Arról meg végképp nem ő tehet,
hogy mi emberek mocskot hánytunk úgy az ő nevére,
mint mindenre, amit ő képvisel,
és mindenben az ellenkezői lettünk.
Igazi kis antikrisztusok.
