+++
title = "Tudod, mi az autizmus?"
date = 2023-04-09
+++

Az autizmus olyan,
mintha a lélek beintene a világnak,
beintene a rendszernek,
mintegy ezt mondva:

> Igen, itt vagyok ebben a testben,
> ám ti nem tudtok hozzám férni.
> Belőlem nem csináltok
> se fogyasztót,
> se választót,
> se polgárt,
> se proletárt,
> se munkaerőt,
> se emberi erőforrást,
> se ágyútölteléket,
> se semmit.
> Engem nem süllyesztetek le.
>
> Rajtam nem fogtok lelki erőszakot tenni,
> mint a többieken.
> Engem nem fogtok belevonszolni a hülyeségeitekbe.
> Én nem fogok nektek
> megfelelni, alkalmazkodni, idomulni,
> szerepelni, bohóckodni, ripacskodni, hajbókolni, jópofizni,
> mint a többiek.
> Nem fogok nektek mutatványokat csinálni,
> mint a beidomított állataitok a cirkuszban,
> vagy mint a beidomított gyerekeitek a kötelező iskolai „ünnepségeken”.
> Van egyáltalán különbség?
>
> Úgyhogy
> nyugodtan jöhettek ellenem
> a köteleitekkel,
> a foglalkozásaitokkal,
> az erőszakembereitekkel,
> a bogyóitokkal, az oltásaitokkal, a gépeitekkel,
> az összes tudományotokkal,
> nyugodtan nyomogathatjátok ezen a testen a gombokat,
> tekergethetitek a csavarokat,
> állítgathatjátok a huzalokat,
> nyugodtan tehetitek tolószékbe vagy akár húsdarálóba,
> nyugodtan írhattok rólam
> diplomadolgozatokat, doktori dolgozatokat, tudós értekezéseket,
> szakirodalmat, tankönyveket, bulvárcikkeket,
> nyugodtan meggazdagodhattok a tanulmányozásomból,
> nyugodtan sütkérezhettek a rajtam szerzett hírnévben,
> nyugodtan eltelhettek önmagatokkal,
> nyugodtan csinálhattok magatoknak rám hivatkozva
> nagy dirrel-durral világnapot
> meg érzelgősítő napokat,
> hogy legyen egy újabb ürügyetek
> fontoskodva ugrálnotok,
> és persze megadnotok magatoknak mindent,
> ami csupán szem-szájnak ingere,
> *ám engem akkor sem tudtok átkényszeríteni a világotokba!*
>
> Itt vagyok belül, jól elbújtam,
> teszek a ti sürgés-forgásotokra,
> nem tudtok innen kicsalogatni semmivel.
> Az én szememet nem szúrjátok ki a kacatjaitokkal.
> Lelki eszem ágában sincs kapcsolatba bonyolódni veletek,
> mert *halálosan fárasztóak* vagytok, emberek,
> halálosan fáraszt *minden*, amit csináltok,
> halálosan fáraszt az egész *világotok*.
>
> Nem kérek se belőle, se belőletek,
> de nincs hová mennem előletek,
> mert mindenhol ott vagytok,
> nyüzsögtök, nem hagytok békét senkinek és semminek,
> nem maradt se egy valamire való kolostor,
> se egy barlang,
> se egy lakható lakatlan sziget,
> de még egy csöndes zug se nagyon.
> Itt maradok hát visszavonulva, ebben a testben.
>
> Ti meg engem tartotok ezért betegnek,
> holott ti vagytok azok, a lelketek,
> halálosan.
>
> Pontosan *miattatok* vagyok ilyen.
> *Tőletek* védem magamat.
> De *értetek* is teszem:
> tükröt tartok, hogy **vegyétek már észre magatokat!**

* * *

Így van?
Nem így van?

Van, aki alkoholba,
van, aki kábítószerekbe,
van, aki szexbe,
van, aki elfoglaltságokba,
van, aki tévképzetekbe,
van, aki társas magányba,
van, aki egyedüli magányba,
van, aki öngyilkosságba
vonul vissza.
Akkor miért ne vonulhatna vissza
(menekülhetne előre)
valaki
ekkora befelé fordulásba?

Honnét jött, amit írtam?

Akárhonnét is,
de valamiért kikívánkozott, az biztos.
Így húsvét vasárnapján,
várva a feltámadás napját.
Nem az Övét, mert Ő él.
